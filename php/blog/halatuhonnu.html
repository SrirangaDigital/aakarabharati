	<!DOCTYPE html>
	<html lang="en" class="no-js">
	<head>
	<meta charset="UTF-8" />
	<meta http-equiv="X-UA-Compatible" content="IE=edge,chrome=1"> 
	<meta name="viewport" content="width=device-width, initial-scale=1.0"> 
	<title>ಆಕರಭಾರತಿ</title>
	<link rel="shortcut icon" href="../favicon.ico"> 
	<link rel="stylesheet" href="../css/index/font-awesome.min.css"> <!-- CSS reset -->
	<link rel="stylesheet" type="text/css" href="../css/blog/jquery.jscrollpane.custom.css" />
	<link rel="stylesheet" type="text/css" href="../css/blog/bookblock.css" />
	<link rel="stylesheet" type="text/css" href="../css/blog/custom.css" />
	<script src="js/modernizr.custom.79639.js"></script>
	</head>
	<body>
	<header class="cd-main-header">
	<a class="cd-logo" href="../index.php"><i class="fa fa-arrow-circle-left fa-2x"></i></a>
	
	</header>
	<div id="container" class="container">	
	
	<div class="menu-panel">
				<ul id="menu-toc" class="menu-toc">
					<li class="menu-toc-current"><a href="#item1">ಕೃಷ್ಣಮಹೀಶ್ವರೀ</a></li>
					<li><a href="#item2">ಸುವ್ರತ</a></li>
					<li><a href="#item3">ಮಕ್ಕಳ ಕಲಿಕೆಯ ವಸ್ತುಪಾಠಗಳು </a></li>
					<li><a href="#item4">ತಮಿಳ ಮೊದಲ ಪುಸ್ತಕ</a></li>
					<li><a href="#item5">ಭಾಷಾಮಂಜರಿ</a></li>
					<li><a href="#item6">ಅಂಕಗಣಿತ</a></li>
					<li><a href="#item7"> ಪತ್ರವ್ಯವಹಾರ ಬೋಧಿನಿ</a></li>
					<li><a href="#item8">ಮೈಸೂರು</a></li>
					<li><a href="#item9"> ಕಿರಿಯ ಕಾಣಿಕೆ </a></li>
					<li><a href="#item10">ಹಕ್ಕಿ ಹಾರುತಿದೆ</a></li>
					<li><a href="#item11">ಜಮಾಖರ್ಚಿನ ಪದ್ಧತಿ </a></li>
					<li><a href="#item12">ಖಗೋಳ ಬಾಲಬೋಧೆ</a></li>
					<li><a href="#item13">ಅನುಕರಣ ಲಹರಿ</a></li>
					<li><a href="#item14">ಅಯೋಧ್ಯಾಕಂಡವು </a></li>
					<li><a href="#item15">ಬಾಲಕರ ಕನ್ನಡ ಪಾಠಗಳು</a></li>
					<li><a href="#item16">ಬಾಲಕರ ವನಸ್ಪತಿ ಶಾಸ್ತ್ರ</a></li>
					<li><a href="#item17">ಭಾರ್ಗವ ಗರ್ವಭಂಗಂ</a></li>
					<li><a href="#item18"> ಇಸೋಪನ ನೀತಿ ಕಥೆಗಳು</a></li>
					<li><a href="#item19">ಇಂಗ್ಲಿಷ್ ಭಾಷೆಯಲ್ಲಿ  ಹೊಸಗನ್ನಡ ವ್ಯಾಕರಣ</a></li>
					<li><a href="#item20">ಗರ್ಭಿಣೀ ಶಿಶು ಸಂರಕ್ಷಣ</a></li>
					<li><a href="#item21">ಗೀತೆಯ ಮೊದಲ ಕನ್ನಡ ಹೆಜ್ಜೆ </a></li>
					<li><a href="#item22">ಫ್ರೆಡ್ರಿಕ್ ಜಿಗ್ಲರ್ ಅವರ `ಇಂಗ್ಲಿಷ್ ಮತ್ತು ಕನ್ನಡ ಶಾಲಾನಿಘಂಟು</a></li>
					<li><a href="#item23"> ಕನ್ನಡ ವ್ಯಾಕರಣ ಸಾರ</a></li>
					<li><a href="#item24"> ಕರ‌್ಣಾಟಕ ಭಾಷಾ ವ್ಯಾಕರಣೋಪನ್ಯಾಸ ಮನ್ಜರಿ</a></li>
					<li><a href="#item25">ಕರ್ನಾಟಕ ಕಾವ್ಯಮಾಲೆ</a></li>
					<li><a href="#item26">ಕರ್ಣಾಟ ಭಾಷಾಕರಂ</a></li>
					<li><a href="#item27">ನಾಗವರ್ಮನ ಕನ್ನಡ ಛಂದಸ್ಸು</a></li>
					<li><a href="#item28">ನಾನಾರ್ಥ ಶಬ್ದಾವಳಿ ಮತ್ತು ಸಂಜ್ಞಾರ್ಥಗಳು</a></li>
					<li><a href="#item29">ನಿಂದಕರ ನಡವಳಿ</a></li>
					<li><a href="#item30">ನಿವೇದನ</a></li>
					<li><a href="#item31">ಪ್ರಿಂರೋಜವಿಜಯಂ</a></li>
					<li><a href="#item32">ರಘುನಾಥಸಿಂಹ</a></li>
					<li><a href="#item33">ವಿಲಿಯಂ ರೀವ್ ಅವರ  `ಕನ್ನಡ-ಇಂಗ್ಲಿಷ್ ನಿಘಂಟು</a></li>
					<li><a href="#item34">ಶಿಶು ಮತ್ತು ಶಿಶು ಜನನದ ಪೂರ್ವೋತ್ತರಗಳು </a></li>
					<li><a href="#item35">ಸೋಕ್ರಟೀಸನ ಮರಣ</a></li>
					<li><a href="#item36">ಸ್ಪೆನ್ಸರನಗ್ರಾಮರ್</a></li>
					<li><a href="#item37">ಶ್ರೀರಂಗಪಟ್ಟಣದ ಚರಿತ್ರ</a></li>
					<li><a href="#item38">ವಾಚಕ ಬೋಧಿನಿ</a></li>
					<li><a href="#item39">ವಿದ್ಯಾಗುರು </a></li>
					<li><a href="#item40">ವೃತ್ತಪತ್ರಿಕೆ</a></li>
					<li><a href="#item41">ಡಯಲಾಗ್ಸ್</a></li>
					
				</ul>
				
			</div>

			<div class="bb-custom-wrapper">
				<div id="bb-bookblock" class="bb-bookblock">
					<div class="bb-item" id="item1">
						<div class="content">
							<div class="scroller">
								<h2>ಕೃಷ್ಣಮಹೀಶ್ವರೀ</h2>
								
								<p>‘ಕೃಷ್ಣಮಹೀಶ್ವರೀ’ ನಾಟಕ ಕೃತಿ ದಾವಣಗೆರೆಯ ಎ.ವಿ.ಸ್ಕೂಲಿನ ಮುಖ್ಯೋಪಾಧ್ಯಾಯರಾಗಿದ್ದ ಎಚ್. ಚಿದಂಬರಯ್ಯ ಅವರ ರಚನೆ. ‘ಸುಶೀಲಾ ಪರಿಣಯ’, ‘ಸ್ತ್ರೀಧರ್ಮ ಸಂಗ್ರಹ’, ‘ನೀತಿಸಾರ’, ‘ತಾರಾನಾಥ’, ‘ಕಾಲಾಂತಕ’, ‘ಮಾಧವರಾವ್ ಸಿಂಧೆ’, ‘ಗುಣ ನಿರೂಪಣೆ’ ಮುಂತಾದ ಕೃತಿಗಳನ್ನು ಕೂಡ ಚಿದಂಬರಯ್ಯನವರು ಬರೆದಿದ್ದಾರೆ. ಹೊಳೇನರಸೀಪುರದ ಅಧ್ಯಾತ್ಮ ಪ್ರಕಾಶ ಕಾರ್ಯಾಲಯ ಪ್ರಸಿದ್ಧಿಯ ಹೊಸಕೆರೆ ಚಿದಂಬರಯ್ಯನವರು ಸುಮಾರು ಎಪ್ಪತ್ತು ಪುಸ್ತಕ ಹಾಗೂ ನೂರಾರು ಲೇಖನಗಳನ್ನು ಬರೆದವರು ಎನ್ನುವ ಮಾಹಿತಿ ಪುಸ್ತಕದಲ್ಲಿದೆ.</p>
								<p>1910ರಲ್ಲಿ ಮಂಗಳೂರಿನ ‘ಧರ್ಮಪ್ರಕಾಶ’ ಮುದ್ರಾಲಯದಲ್ಲಿ ಮುದ್ರಣಗೊಂಡ ‘ಕೃಷ್ಣಮಹೀಶ್ವರೀ’ ಕೃತಿಯ ಬೆಲೆ 6 ಆಣೆ. 76 ಪುಟಗಳ ಪುಟ್ಟ ಪುಸ್ತಕವಿದು. ಕನ್ನಡದಲ್ಲಿ ಐತಿಹಾಸಿಕ ನಾಟಕಗಳನ್ನು ಬರೆದ ಸಂಸರಿಗಿಂತ ಸಾಕಷ್ಟು ಮುಂಚೆಯೇ ಚಿದಂಬರಯ್ಯನವರು ಈ ನಾಟಕವನ್ನು ಬರೆದಿರುವುದನ್ನು ನಾವು ಗಮನಿಸಬೇಕು.</p>
								<p>ಐದು ಅಂಕಗಳ ಈ ನಾಟಕದ ಪೀಠಿಕೆಯಲ್ಲಿ ಗ್ರಂಥಕರ್ತರು- ‘ಪುರಾಣದ ಕಥೆಗಳಿಗಿಂತಲೂ, ಐತಿಹಾಸಿಕವಾದ ಸಂಗತಿಗಳೇ ಈಗಿನ ಜನರಿಗೆ ವಿಶೇಷವಾಗಿ ಆದರಣೀಯವಾಗಿಯೂ, ಜನಾಂಗದ ಅಭ್ಯುದಯಕ್ಕೆ ಅತ್ಯಗತ್ಯವಾಗಿಯೂ ಇರುವುವೆಂದು ಕಂಡುಬಂದುದರಿಂದ, ಅಂತಹ ಐತಿಹಾಸಿಕವಾದ ನಾಟಕವೊಂದನ್ನು ಬರೆಯಬೇಕೆಂದು ಅಪೇಕ್ಷಿಸಿ, ಮಾತೃಭೂಮಿಯಾದ ಮೈಸೂರು ದೇಶದ ಚರಿತ್ರಸೂಚಿತವಾದ ಸಂಗತಿಗಳನ್ನೆಲ್ಲಾ ಅಡಕಮಾಡಿ, ಹೊಸಬಗೆಯ ಸಂವಿಧಾನದಿಂದ ಸಾಲಂಕೃತವಾಗಿರುವಂತೆ, ಯಥಾಮತಿಯಾಗಿ ಈ ನಾಟಕವನ್ನು ವಿರಚಿಸಿರುತ್ತೇನೆ’ ಎಂದು ನಾಟಕರಚನೆಯ ಕಾರಣವನ್ನು ಹೇಳಿಕೊಂಡಿದ್ದಾರೆ. ಹೊಸಬಗೆಯ ಸಂವಿಧಾನ ಎನ್ನುವ ಮಾತು ಆ ಕಾಲದ ಲೇಖಕರ ಪ್ರಯೋಗಶೀಲತೆಯ ಹಂಬಲಕ್ಕೆ ಉದಾಹರಣೆಯಂತಿದೆ.</p>
								<p>ಗದ್ಯಕೃತಿಯಾದ, 6 ವೃತ್ತಗಳು (ಇದರಲ್ಲಿ ಒಂದು ವೃತ್ತ ಸೋಮೇಶ್ವರ ಶತಕದ್ದು),  42 ಕಂದ ಪದ್ಯಗಳು ಹಾಗೂ 3 ಸಂಸ್ಕೃತ ಶ್ಲೋಕಗಳಿಂದ ಕೂಡಿರುವ ‘ಕೃಷ್ಣಮಹೀಶ್ವರೀ’ ನಾಟಕದ ಹಿಂಬದಿಯ ಪುಟಗಳಲ್ಲಿ ಇದೇ ಲೇಖಕರಿಂದ ರಚಿತವಾದ ಕೆಲವು ಕೃತಿಗಳನ್ನು ಕುರಿತ ಕೆಲವು ಯೋಗ್ಯತಾಪತ್ರಗಳು ಹಾಗೂ ಕಾಲಾಂತಕ, ಶಂಕರ ಕಥಾಮೃತ, ತಾರಾನಾಥ ಮತ್ತು ಮಾಧವರಾವ್ ಸಿಂಧ್ಯ ಕೃತಿಗಳನ್ನು ಕುರಿತ ಜಾಹೀರಾತುಗಳೂ ಪ್ರಕಟವಾಗಿವೆ.</p>
								<p>ಸೂತ್ರಧಾರ, ನಟಿ, ಸಖಿ ಮುಂತಾದ ಪಾತ್ರಗಳೂ ಹಾಗೂ ನಾಂದಿ, ಪ್ರಸ್ತಾವನೆ, ಭರತವಾಕ್ಯ ಮುಂತಾದ ಪರಿಕಲ್ಪನೆಗಳು ಒರುವುದರಿಂದ ಚಿದಂಬರಯ್ಯನವರ ಕೃತಿಯಲ್ಲಿ ತಾಂತ್ರಿಕವಾಗಿ ಸ್ವಲ್ಪ ಮಟ್ಟಿಗೆ ಭಾಸನ ನಾಟಕಗಳ ಅನುಸರಣೆ ಇದ್ದಂತಿದೆ.ಯದುವಂಶದ ಮೂಲಪುರುಷನಾದ ಶ್ರೀಕೃಷ್ಣ ಈ ನಾಟಕದ ನಾಯಕ. ನಾಟಕದಲ್ಲಿ ಬರುವ ಮೈಸೂರರಸರಾದ ಯದುರಾಜ, ರಾಜೊಡೆಯರು, ಚಿಕ್ಕದೇವರಾಜೊಡೆಯರು, ಮುಮ್ಮಡಿಕೃಷ್ಣ ರಾಜೊಡೆಯರು, ಚಾಮರಾಜೊಡೆಯರು ಮತ್ತು ಕೃಷ್ಣರಾಜೊಡೆಯರು- ಈ ಆರು ಜನ ಕ್ರಮವಾಗಿ ಶ್ರೀಕೃಷ್ಣನ ಒಂದರಿಂದ ಆರು ಅವತಾರದ ಪುರುಷರು ಎಂಬ ಪರಿಕಲ್ಪನೆಯನ್ನು ಚಿದಂಬರಯ್ಯನವರು ಮಾಡಿಕೊಂಡಿದ್ದಾರೆ. ಇಲ್ಲಿ ನಾಯಿಕೆ ಮಹೇಶ್ವರಿ. ಈಕೆ ಮೈಸೂರು ರಾಜ್ಯದ ಅಭಿಮಾನಿ ದೇವಿ ಮತ್ತು ಭೂದೇವಿ. ಈಕೆಯ ಮತ್ತು ಮೈಸೂರರಸರ ಕುಲದೇವತೆ ಚಾಮುಂಡಿ. ಈ ಪಾತ್ರಗಳ ಜೊತೆಗೆ ಹೈದರಾಲಿ, ಟಿಪ್ಪು, ನಿಜಾಮ, ಪೂರ್ಣಯ್ಯ, ಬೇಲಿ, ಕಾರ್ನ್‌ವಾಲಿಸ್, ಖಂಡೇರಾಯ- ಮುಂತಾದ ಪ್ರಮುಖಪಾತ್ರಗಳು ನಾಟಕದಲ್ಲಿ ಬರುತ್ತವೆ. ನಾಟಕ ನಡೆಯುವುದು ಮೈಸೂರು ಮತ್ತು ಶ್ರೀರಂಗಪಟ್ಟಣಗಳಲ್ಲಿ.</p>
								<p>ಹೈದರ್ - ಟಿಪ್ಪುಗಳ ಪತನ, ಮೈಸೂರು ರಾಜ್ಯ ಇಂಗ್ಲೀಷರ ವಶವಾಗಿ ಅವರ ಅಧೀನದಲ್ಲಿ ಮೈಸೂರರಸರು ಮೈಸೂರನ್ನು ಆಳಿದ್ದು, ಆ ಆಳ್ವಿಕೆಯಲ್ಲಿ ಪ್ರಜಾಪೀಡನ ಕಾರ್ಯಗಳು ಕಡಿಮೆಯಾಗಿ ಸರ್ವಜನಹಿತ ಕಾರ್ಯಗಳು ನಡೆದದ್ದು, ಅಂತಿಮವಾಗಿ ಚಾಮುಂಡಿಯ ಆಶೀರ್ವಾದದಿಂದ ಶ್ರೀಕೃಷ್ಣ ಮತ್ತು ಮಹೀಶ್ವರಿಯರಿಗೆ ಮದುವೆಯಾದದ್ದು- ಇದು ನಾಟಕದ ಕಥಾವಸ್ತು.</p>
								<p>ಪ್ರಸ್ತಾವನೆಯಲ್ಲಿ ಬರುವ ಸೂತ್ರಧಾರ ನಟಿಯರ ಸಂವಾದದಲ್ಲಿ ಸ್ತ್ರೀ ಶಿಕ್ಷಣದ ಪ್ರಸ್ತಾಪ ಬರುವುದು ಕುತೂಹಲಕಾರಿಯಾಗಿದೆ. ನಟಿ ಸೂತ್ರಧಾರನಿಗೆ ಹೇಳುವ ಮಾತು ಹೀಗಿದೆ:</p>
								<p>“ಮೈಸೂರು ದೇಶದಲ್ಲಿ ಸ್ತ್ರೀವಿದ್ಯಾಭ್ಯಾಸವು ಈಚೆಗೆ ಬಹಳ ಅಭಿವೃದ್ಧಿಗೆ ಬಂದು, ಅನೇಕ ಅಬಲೆರು ಬೀ.ಏ. ಪರೀಕ್ಷೆಯಲ್ಲಿ ಕೂಡ ಉತ್ತೀರ್ಣರಾಗಿರುವುದರಿಂದ, ಅನೇಕ ವಸ್ತುಗಳ ಬಳಕೆಯು ಸುಲಭವಾಗಿ ಅವರಿಗೆ ಉಂಟಾಗಿದೆ”.</p>
								<p>ನಾಟಕದ ಐದನೆಯ ಹಾಗೂ ಕೊನೆಯ ಅಂಕದ ಕೊನೆಯಲ್ಲಿ ಮಹೀಶ್ವರೀದೇವಿಯ ಸಖಿ ಮತ್ತು ಮಂತ್ರಿಣಿಯಾದ ಸುಮಿತ್ರೆ ಹೇಳುವ ಮಾತು ಹೀಗಿದೆ-</p>
								<p>“ಚಾಮರಾಜೊಡೆಯರವರ ಆಳ್ವಿಕೆಯಲ್ಲಿ, ಪ್ರಜಾಪ್ರತಿನಿಧಿ ಸಭೆಯು ಸಂಸ್ಥಾಪನೆಯಾಗಿ, ಪ್ರಜೆಗಳು ರಾಜ್ಯಾಧಿಕಾರಿಗಳಲ್ಲಿ ಕಷ್ಟನಿಷ್ಠುರಗಳನ್ನು ಹೇಳಿಕೊಂಡು ಯಥೋಚಿತವಾದ ನಿವೃತ್ತಿಗಳನ್ನು ಪಡೆಯುವುದಕ್ಕೆ ತಕ್ಕ ಪಥವೇರ್ಪಟ್ಟಿತು.</p>
								<p>ವ್ಯವಸಾಯದ ಮತ್ತು ಕೈಗಾರಿಕೆಯ ವಸ್ತುಪ್ರದರ್ಶನವು ಮೊತ್ತ ಮೊದಲು ಮಾಡಿಸಲ್ಪಟ್ಟು, ದೇಶೀಯರ ಮೇಲಾಟದಿಂದ ಉತ್ತಮ ವಸ್ತುಗಳನ್ನು ಮಾಡಿ ಮಾರುವುದಕ್ಕೆ ಮಾರ್ಗವುಂಟಾುತು.</p>
								<p>ಬಾಲ್ಯವಿವಾಹವು ನಿರೋಧಿಸಲ್ಪಟ್ಟು, ಕಾಯಪುಷ್ಟವಾದ ಪ್ರಜೆಗಳ ಸಂತತಿಗೆ ಮುಂದೆ ಮುಂದೆ ದಾರಿಯು ತೋರಿಸಲ್ಪಟ್ಟಿತು..... ಮೈಸೂರು ದೇಶವು ಈಗಲೀಗ ‘ಮಾದರಿ ರಾಜ್ಯ’ವೆಂದು ಹೆಸರುಗೊಂಡಿರುವುದು. ಶಿವಸಮುದ್ರದ ಕಾವೇರಿಯ ಜಲಪಾತದ ಮೂಲವಾಗಿ, ವಿಶೇಷವಾದ ವಿದ್ಯುಚ್ಛಕ್ತಿಯನ್ನು ಹುಟ್ಟಿಸಿ, ಅದರ ಬಲದಿಂದ ಕೋಲಾರದ ಬಂಗಾರದ ಗಣಿಗಳನ್ನು ಬೆಳಗುತ್ತಿದ್ದಾರೆ. ಮಾರೀಕಣಿವೆಯ ಕೆರೆಯನ್ನು ಕಟ್ಟಿಸಿ, ವ್ಯವಸಾಯವೃತ್ತಿಯನ್ನು ಉಜ್ಜೀವನಗೊಳಿಸಿದುದು; ಬಡವರಿಗೆಲ್ಲಾ ಆಧಾರವಾಗುವಂತೆ ಇನ್ಶೂರೆನ್ಸ್ ಕಂಪನಿಯನ್ನು ಮಾಡಿದುದು;ವ್ಯವಸಾಯವ್ಯಯದ ಮುಂಗಡಕ್ಕಾಗಿ ಬ್ಯಾಂಕುಗಳನ್ನು ಏರ್ಪಡಿಸಿದುದು- ಇವೆಲ್ಲಾ ಸಾಮಾನ್ಯವಾದ ರಾಜಕಾರ್ಯಗಳೇನು?”.</p>
								<p>ಮೇಲಿನ ಮಾತುಗಳು ಆ ಕಾಲದ ಪರಿಸ್ಥಿತಿ ಹೇಳುವ ಜೊತೆಗೆ, ನಾಟಕಕಾರರ ರಾಜಭಕ್ತಿಯ ಅಭಿವ್ಯಕ್ತಿಯೂ ಆಗಿವೆ. ಒಂದು ಶತಮಾನದ ಹಿಂದೆ ಮೈಸೂರು ರಾಜ್ಯವು ಅರರಸರ ಆಳ್ವಿಕೆಯಲ್ಲಿ ತನ್ನನ್ನು ನವೋದಯಕ್ಕೆ ತೆರೆದುಕೊಂಡು ಪ್ರಗತಿಯತ್ತ ಸಾಗುತ್ತಿರುವುದರ ಚಿತ್ರವನ್ನು ‘ಕೃಷ್ಣಮಹೀಶ್ವರೀ’ ನಾಟಕ ಚಿತ್ರಿಸಿದೆ.</p>
							
							</div>
						</div>
					</div>
					
					<div class="bb-item" id="item2">
						<div class="content">
							<div class="scroller">
								<h2>ಸುವ್ರತ</h2>
								<p><b>-ಕೆ.ಎಸ್.ಮಧುಸೂದನ</b></p>
								<p><b>ವಾಸ್ತವವಾಗಿ ಈ ಕಾದಂಬರಿಯು ವಿಷಮ ದಾಂಪತ್ಯ ಹಾಗೂ ಅಹಿಂಸೆಯ ಮಹತ್ವವನ್ನು ಚಿತ್ರಿಸುವ ಕವಿ ಜನ್ನನ ‘ಯಶೋಧರ ಚರಿತ್ರೆ ’ ಎಂಬ ಚಂಪೂಕಾವ್ಯವನ್ನು ಆಧರಿಸಿದ ಪರಿವರ್ತನಾರೂಪದ ಕಾದಂಬರಿಯಾಗಿದೆ.</b></p>
								<p>ಸುವ್ರತ ಅಥವಾ ಕರ್ಮವಿಲಾಸ’ (suvratha, the child of karma ) ಎನ್ನುವುದು 1915ರಲ್ಲಿ ಪ್ರಕಟವಾದ ಮಂ.ಅ.ರಾಮಾನುಜಯ್ಯಂಗಾರ್ಯ ಅವರ ಕಾದಂಬರಿ. ಈ ಬಗ್ಗೆ ಲೇಖಕರೇ ಪುಸ್ತಕದ ಅರಿಕೆಯಲ್ಲಿ ಹೇಳಿಕೊಂಡಿದ್ದಾರೆ.ಈ ಪುಸ್ತಕವನ್ನು ಉಡುಪಿಯ ‘ಸದಾನಂದ’ ಮುದ್ರಾಶಾಲೆಯ ಮ್ಯಾನೇಜಿಂಗ್ ಪ್ರೊಪ್ರೈಟರ್ ಯು.ನರಸಿಂಹ ಮಲ್ಯ ಅವರು ಮುದ್ರಿಸಿದ್ದಾರೆ. ಕೃತಿಯ ಬೆಲೆಯನ್ನು ಎಲ್ಲಿಯೂ ನಮೂದಿಸಲಾಗಿಲ್ಲ. ಆರಂಭದ ರಕ್ಷಾಕವಚಪುಟದ ಮೇಲೆ ‘ಅರ್ಧನೇಮಿ ಪುರಾಣಂ’ ಕೃತಿಯಲ್ಲಿ ಬರುವ-</p>

								<div align="center">
								<h4>‘ಆರೇನಾದವರೆಂಬುದ <br/>ನಾರರಿವರೋ ಜಗದೊಳುಳ್ಳ ರೂಪುಗಳಂ ಸಂ<br/>ಸಾರಿಯಘಸೂತ್ರಧಾರ <br/>ಪ್ರೇರಣೆಯಿಂ ಪೊತ್ತಿ, ಸುತ್ತಿ ಕುಣಿಯುತ್ತಿರ್ಪಂ’</h4>
								</div>
								<br/>

								<p>ಎಂಬ ಕಂದಪದ್ಯವನ್ನು ಸೂತ್ರರೂಪದಲ್ಲಿ ಕೊಡಲಾಗಿದೆ. ಹಿಂಬದಿಯ ರಕ್ಷಾಪುಟದಲ್ಲಿ ನರಸಿಂಹ ಮಲ್ಯರ, 1911ರಲ್ಲಿ ಸ್ಥಾಪಿತವಾದ ‘ಸದಾನಂದ ಪ್ರಿಂಟಿಂಗ್ ವರ್ಕ್ಸ್ ಲಿಮಿಟೆಡ್, ಉಡುಪಿ’- ಇದರ ಜಾಹೀರಾತು ಅಚ್ಚಾಗಿದೆ. ಇದು ಒಂದು ಶತಮಾನದ ಹಿಂದಿನ ಜಾಹೀರಾತಿನ ಮಾದರಿಗೆ ಒಂದು ಒಳ್ಳೆಯ ನಿದರ್ಶನ. ಮಧ್ಯಮ ಗಾತ್ರದ ಆಕಾರದ ಈ ಕೃತಿಯು 196 ಪುಟಗಳನ್ನು ಹೊಂದಿದೆ.</p>
								<p>ಕಥಾನಿಮಿತ್ತ, ರಾಣಿಯ ಮೋಹ, ಧರ್ಮಸಂಕಟ, ವೈರಾಗ್ಯ, ವಿಷಪ್ರಯೋಗ, ನವಿಲು-ನಾಯಿ, ಪರಿಣಾಮ, ಪುನರ್ಜನ್ಮ, ಆಡು-ಹೋತ, ಕೋಣ, ಕಾಳೆಗದ ಕೋಳಿ, ಗುಟ್ಟು ರಟ್ಟಾಯಿತು, ಸತಿ; ಅಸತಿ, ಸೂಚನೆ, ವನವಿಹಾರ, ಸುದರ್ಶನಾಚಾರ್ಯ, ಕರ್ಮಸಂಸರ್ಗ, ಧನುರ್ವಿದ್ಯಾಪ್ರದರ್ಶನ, ಪುತ್ರೋತ್ಸವ, ಜನ್ಮಾಟವಿ, ತಪೋವನಗಮನ, ಪ್ರಜ್ಞೆಯ ರಾಜ್ಯಭಾರ, ಅಭಯಮತಿ-ಅಭಯರುಚಿ ಮತ್ತು ಉಪಸಂಹಾರ- ಎಂಬ ಹೆಸರುಗಳ ಒಟ್ಟು 24 ಅಧ್ಯಾಯಗಳನ್ನು ಈ ಕಾದಂಬರಿ ಒಳಗೊಂಡಿದೆ.</p>
								<p>ವಾಸ್ತವವಾಗಿ ಈ ಕಾದಂಬರಿಯು ವಿಷಮ ದಾಂಪತ್ಯ ಹಾಗೂ ಅಹಿಂಸೆಯ ಮಹತ್ವವನ್ನು ಚಿತ್ರಿಸುವ ಕವಿ ಜನ್ನನ ‘ಯಶೋಧರ ಚರಿತ್ರೆ ’ ಎಂಬ ಚಂಪೂಕಾವ್ಯವನ್ನು ಆಧರಿಸಿದ ಪರಿವರ್ತನಾರೂಪದ ಕಾದಂಬರಿಯಾಗಿದೆ. </p>
								<p>ಕನ್ನಡಕ್ಕೆ ಕಳೆದ ಶತಮಾನದ ಆರಂಭದಲ್ಲಿ ಕಾದಂಬರಿ ಎಂಬ ಹೊಸ ಪ್ರಕಾರವು ಇಂಗ್ಲಿಷ್ ಪ್ರಭಾವದಿಂದ ಬಂದ ಹೊಸತರಲ್ಲಿ ಕಾದಂಬರಿಯನ್ನು ಕುರಿತು ನಡೆಯುತ್ತಿದ್ದ ಪ್ರಯೋಗಗಳ ಸರಣಿಯಲ್ಲಿ ‘ಸುವ್ರತ’ ಒಂದು ಬಹುಮುಖ್ಯ ಕೊಂಡಿ. ಒಂದು ಭಾಷೆಯ ಸಾಹಿತ್ಯ ಸೃಜನಶೀಲವಾಗಿ ಮತ್ತು ಸಮೃದ್ಧವಾಗಿ ವಿಕಾಸಗೊಳ್ಳುವುದೇ ಹೀಗೆ. ಇದರ ಜೊತೆಗೆ ಇಂಗ್ಲಿಷ್, ಮರಾಠಿ, ಬಂಗಾಳಿ ಭಾಷಾ ಕಾದಂಬರಿಗಳ ಅನುವಾದಗಳೂ ಕೂಡ ಕನ್ನಡದಲ್ಲಿ ಬಂದಿವೆ.</p>
								<p>ಲೇಖಕರು ಬರೆದಿರುವ ‘ಅರಿಕೆ’ಯಲ್ಲಿ- ‘ಈ ಕಾದಂಬರಿಯು ಕರ್ಮವಿಲಾಸವನ್ನು ನಿದರ್ಶಿಸುತ್ತದೆ. ಕರ್ಮಗತಿಯು ಅತಿಸೂಕ್ಷ್ಮವಾಗಿ ತಿಳಿಯಲು ಗಹನವಾಗಿರುವ ಪ್ರಯುಕ್ತ, ಜನಗಳ ಪ್ರವೃತ್ತಿ ಮೂಲಕವಾಗಿಯೇ ವಿವರಿಸಲ್ಪಡಬೇಕು; ಅದಕ್ಕಾಗಿ, ಒಬ್ಬ ಮಹಾಶಯನ ಚರಿತ್ರೆಯನ್ನು ಅವಲಂಬಿಸಲಾಯಿತು. ಲೋಕವು ಕರ್ಮಾಧೀನವಾಗಿದೆ; ಲೋಕದಲ್ಲಿ ನೆಲೆಯಾಗಿ ನಿಲ್ಲತಕ್ಕದ್ದು ಧರ್ಮವೇ- ಎಂಬ ಮರ್ಮವನ್ನು ತಿಳಿಯಿಸುವುದೇ ಈ ಗ್ರಂಥರಚನೆಗೆ ಮುಖ್ಯೋದ್ದೇಶವು’ ಎನ್ನುವ ಮಾತುಗಳಿವೆ. ಇದರಲ್ಲಿನ ಒಬ್ಬ ಮಹಾಶಯನ ಚರಿತ್ರೆ ಎಂದರೆ ‘ಯಶೋಧರ ಚರಿತ್ರೆ’.</p>
								<p>ಹಾಗೆಯೇ ಇಂಗ್ಲಿಷ್‌ನಲ್ಲಿ ಬರೆದಿರುವ prefaceನಲ್ಲಿ ಧಾರ್ಮಿಕ ಹಾಗೂ ತಾತ್ವಿಕ ವಸ್ತುಗಳನ್ನು ಕಾದಂಬರಿ ಪ್ರಕಾರದಲ್ಲಿ ನಿರ್ವಹಿಸುವುದು ಎಷ್ಟು ಸೂಕ್ಷ್ಮ ಹಾಗೂ ಕ್ಲಿಷ್ಟ ಎಂಬ ವಿಚಾರದ ಚರ್ಚೆಯಿದೆ. ಪ್ರಾಯೋಗಿಕವಾಗಿ, ಈ ಕಾದಂಬರಿಕಾರರು ಆ ಕಾಲದಲ್ಲಿ ತಮಗಿದ್ದ  ಇತಿಮಿತಿಯೊಳಗೆ ಈ ಧಾರ್ಮಿಕ ಹಾಗೂ ತಾತ್ವಿಕ ವಸ್ತುವನ್ನು ಸಮರ್ಥವಾಗಿಯೇ ನಿರ್ವಹಿಸಿದ್ದಾರೆ.   ‘Of all the themes, religious, or philosophic ones are the most difficult of treatment in a novel and require the highest powers of imagination and analysis to be brought into play.’ ಎನ್ನುವುದು ಕೃತಿಕಾರರ ಅನಿಸಿಕೆ.</p>
								<p>ಜನ್ನನ ಕಾವ್ಯದ ಕಾದಂಬರೀ ರೂಪದ ಅಳವಡಿಕೆಯಾದ ಈ ಕೃತಿಯಲ್ಲಿ ಲೇಖಕರು ಹೆಸರುಗಳಿಗೆ ಸಂಬಂಧಿಸಿದಂತೆ ಕೆಲವು ಮಾರ್ಪಾಟು ಮಾಡಿಕೊಂಡಿರುತ್ತಾರೆ. ‘ಯಶೋಧರ ಚರಿತ್ರೆ’ ಸುವ್ರತ ಎಂದಾಗಿದೆ. ಜನ್ನನ ಮಾರಿದತ್ತ ಅರಿಷ್ಟಕರ್ಮ ಆಗಿ, ಯಶೌಘ ಸುಬಲನಾಗಿ, ಯಶೋಧರ ಸುವ್ರತನಾಗಿ, ಅಮೃತಮತಿ ಚಂದ್ರಾಳಿಯಾಗಿ, ಅಷ್ಟವಂಕ ಮಾವಟಿಗನಾಗಿ ಬದಲಾಗಿದ್ದಾರೆ.</p>
								<p>‘ಸುವ್ರತ’ ಯಶೋಧರ ಚರಿತ್ರೆಯ ತದ್ವತ್ತಾದ ಗದ್ಯಾನುವಾದವೇನಲ್ಲ. ಅನೇಕ ಸ್ವತಂತ್ರ ಕಲ್ಪನೆಗಳು, ಔಚಿತ್ಯಪೂರ್ಣವಾಗಿ  ಬದಲಾವಣೆಗಳು ಈ ಕೃತಿಯಲ್ಲಿ ಕೆಲವೆಡೆ ಕಾಣಿಸಿಕೊಂಡಿದೆ. ಮೂಲ ಕಾವ್ಯದಲ್ಲಿರುವ ನಾಲ್ಕು ಅವತಾರಗಳನ್ನು 24 ಅಧ್ಯಾಯಗಳಿಗೆ ಹೊಂದಿಸಿಕೊಂಡು ಕಾದಂಬರಿಯೊಂದರ ಆಕೃತಿಗೆ ಅದನ್ನು ಅಳವಡಿಸಿರುವುದು ಗಮನಾರ್ಹ. ಕನ್ನಡದಲ್ಲಿ ಕಾದಂಬರಿ ಪ್ರಕಾರ ವಿಕಾಸವಾಗುತ್ತಿರುವುದರ ನಿದರ್ಶನವೆಂಬಂತೆ ವಸ್ತುನಿರ್ವಹಣೆಯನ್ನು ಮಾಡಿರುವುದು ಈ ಕೃತಿಯ ವಿಶೇಷ. ಐತಿಹಾಸಿಕವಾಗಿ ಮತ್ತು ಗುಣಾತ್ಮಕವಾಗಿ ಈ ಕೃತಿಗೆ ಕನ್ನಡ ಸಾಹಿತ್ಯಲೋಕದಲ್ಲಿ ಪ್ರಮುಖ ಸ್ಥಾನವಿದೆ. </p>
								<p>ಈ ಕೃತಿಯ ಒಂದು ವಾಕ್ಯವೃಂದ ಗಮನಿಸಿ:</p>
								<p>‘ಸುವ್ರತನು ಬಂದ ವಿದ್ವಾಂಸರನ್ನು ಆದರಿಸಿ, ಅವರ ವಿದ್ಯೆಯನ್ನು ಪರಾಮರ್ಶಿಸಿ, ಅವರವರ ಯೋಗ್ಯತೆಗೆ ತಕ್ಕಂತೆ ಮರ್ಯಾದೆಯನ್ನು ಮಾಡುತ್ತಿದ್ದುದೂ ಅಲ್ಲದೆ, ಕೇವಲ ಪ್ರವೀಣರಾದವರನ್ನು ತನ್ನ ಆಸ್ಥಾನವನ್ನು ಬಿಟ್ಟು ಇತರ ಕಡೆಗೆ ಹೋಗಗೊಳಿಸದೆ, ತನ್ನಲ್ಲಿಯೇ ನಿಲ್ಲಿಸಿಕೊಳ್ಳುತ್ತಿದ್ದನು. ತನ್ನ ಹತ್ತಿರ ನಿಂತ ವಿದ್ವಾಂಸರಿಗೆ, ತನ್ನ ಆಸ್ಥಾನಕ್ಕೆ ಸಮೀಪದಲ್ಲಿದ್ದ ಉದ್ಯಾನವನದಲ್ಲಿ ಬೀಡಾರಗಳನ್ನು ಮಾಡಿಕೊಟ್ಟು ತನ್ನ ಮೋತೀಖಾನೆಯಿಂದ ಸಕಲ ಸಂಭಾರಗಳನ್ನೂ ಒದಗಿಸಿಕೊಡುತ್ತ, ನೋಡಿಕೊಳ್ಳುತ್ತಿದ್ದನು’.</p>
								<p>ಈ ಕಾದಂಬರಿಯ ಇನ್ನೊಂದು ವಿಶೇಷವೆಂದರೆ ಕೆಲವೆಡೆ ಲೇಖಕರು ಯಶೋಧರ ಚರಿತ್ರೆ ಕಾವ್ಯದ ಹಲವು ಪದ್ಯಗಳನ್ನು ಹಾಗೆಯೇ ಉಲ್ಲೇಖ ಮಾಡಿರುವುದು ಹಾಗೂ ವರ್ಣನೆಗಳ ಸಂದರ್ಭದಲ್ಲಿ ಹಲವು ಸಂಸ್ಕೃತ ಕಾವ್ಯಗಳು, ಪಂಪರಾಮಾಯಣ, ತಿರುಮಲಾರ್ಯ ಮತ್ತು ಅನೇಕ ಕನ್ನಡ ಕವಿಗಳ ಕಾವ್ಯದ ಪದ್ಯಗಳನ್ನು ಬಳಸಿಕೊಂಡಿರುವುದು. </p>
								<p>ಸುಮಾರು ಇದೇ ಕಾಲದ ಆಸುಪಾಸಿನಲ್ಲಿ ಎಂ.ಟಿ.ವಲ್ಲಭಯ್ಯಂಗಾರ್ಯರಿಂದ ‘ರಘೂನಾಥಸಿಂಹ’ (1922, ಬಂಗಾಳಿ ಭಾಷೆಯಿಂದ ಅನುವಾದ) ಮತ್ತು ಎಸ್.ಜಿ.ಗೋವಿಂದರಾಜ ಅಯ್ಯಂಗಾರ್ಯರಿಂದ ‘ಪ್ರಿಂರೋಜವಿಜಯಂ’ (1913, ಗೋಲ್ಡ್‌ಸ್ಮಿತ್‌ನ ವಿಕಾರ್ ಆಫ್ ವೇಕ್ಫೀಲ್ಡ್‌ನ ಅನುವಾದ) ಸೇರಿದಂತೆ ಹಲವು ಕೃತಿಗಳು ಪ್ರಕಟವಾಗಿರುವುದು ಕನ್ನಡ ಕಾದಂಬರಿ ಪ್ರಕಾರವು ಗುಣಾತ್ಮಕವಾಗಿ ಬೆಳೆಯುವುದಕ್ಕೆ ಸಹಕಾರಿಯಾಯಿತು.</p>

		
							</div>
						</div>
					</div>
					
					<div class="bb-item" id="item3">
						<div class="content">
							<div class="scroller">
								<h2>ಮಕ್ಕಳ ಕಲಿಕೆಯ ವಸ್ತುಪಾಠಗಳು</h2>
								
									<p><b>-ಕೆ.ಎಸ್.ಮಧುಸೂದನ</b></p>
									<p><b>‘ಹುಡುಗರ ಇದಿರಿಗೆ ಯಾವುದಾದರೂ ಒಂದು ವಸ್ತುವನ್ನು ತಂದಿಟ್ಟು, ಅವರು ಅದರ ಸ್ವಭಾವವನ್ನೂ ಉಪಯೋಗವನ್ನೂ ಸಾಧ್ಯವಾದ ಮಟ್ಟಿಗೆ ಪರೀಕ್ಷಿಸಿ ತಿಳಿದುಕೊಳ್ಳುವುದಕ್ಕೆ ಅನುಕೂಲವನ್ನು ಉಂಟು ಮಾಡುವ ಪಾಠಗಳು.</b></p>
									<p>ಆರ್.ನರಸಿಂಹಾಚಾರ್ ಅವರ ‘ವಸ್ತು ಪಾಠಗಳು’ ಎನ್ನುವ ಕೃತಿ 1920ರಲ್ಲಿ ಮೂರನೇ ಬಾರಿಗೆ ಮುದ್ರಣವನ್ನು ಕಂಡಿದೆ. ಮೂರನೇ ಮುದ್ರಣದಲ್ಲಿ ಮೂರು ಸಾವಿರ ಪ್ರತಿಗಳು ಹೊರಬಂದಿದ್ದು, ಮೈಸೂರಿನ ಸಾರ್ವಜನಿಕ ಶಿಕ್ಷಣ ಇಲಾಖೆ ಪ್ರಕಟಪಡಿಸಿರುವ ಈ ಕೃತಿ ಬೆಂಗಳೂರಿನ caxton press ನಲ್ಲಿ ಮುದ್ರಣಗೊಂಡಿದೆ. </p>
									<p>ಒಟ್ಟು 222 ಪುಟಗಳ ಈ ಕೃತಿಯಲ್ಲಿ 2 ಅಧಿಕರಣಗಳು, 25 ಪಾಠಗಳು ಇವೆ. ಕೃತಿಕಾರರು ಸಂಗ್ರಹವಾದ ಪೀಠಿಕೆ ಹಾಗೂ ದೀರ್ಘವಾದ ಅವತರಣಿಕೆಯಲ್ಲಿ ಈ ಕೃತಿಯ ಉದ್ದೇಶ, ಸ್ವರೂಪ ಸ್ಪಷ್ಟಪಡಿಸಿರುತ್ತಾರೆ. ಈ ಕೃತಿಯು ಒಂದನೆಯ ಸಂಪುಟವಾಗಿದ್ದು, ಈ ಸಂಪುಟದ ಮೊದಲೆರಡು ಮುದ್ರಣಗಳು ಯಾವಾಗ ಬಂದವು ಎನ್ನುವ ಬಗ್ಗೆ ಮಾಹಿತಿಯಿಲ್ಲ. </p>
									<p>ಇದು ಪ್ರಾಥಮಿಕ ಶಾಲೆಯ ವಿದ್ಯಾರ್ಥಿಗಳಿಗೆ ‘ವಸ್ತುಪಾಠ’ಗಳನ್ನು ಬೋಧಿಸುವ ಹಾಗೂ ಶಿಕ್ಷಕರಿಗೆ ಬೋಧನೆಯ ವಿಧಾನವನ್ನು ನಿರೂಪಿಸುವ ಕೃತಿ. ಕೃತಿಕಾರರೇ ಹೇಳಿರುವಂತೆ:</p>
									<p>‘ಹುಡುಗರ ಇದಿರಿಗೆ ಯಾವುದಾದರೂ ಒಂದು ವಸ್ತುವನ್ನು ತಂದಿಟ್ಟು, ಅವರು ಅದರ ಸ್ವಭಾವವನ್ನೂ ಉಪಯೋಗವನ್ನೂ ಸಾಧ್ಯವಾದ ಮಟ್ಟಿಗೆ ಪರೀಕ್ಷಿಸಿ ತಿಳಿದುಕೊಳ್ಳುವುದಕ್ಕೆ ಅನುಕೂಲವನ್ನು ಉಂಟು ಮಾಡುವ ಪಾಠಗಳು. ಹುಡುಗರು ತಮ್ಮ ಇಂದ್ರಿಯಗಳನ್ನು ತಾವೇಉಪಯೋಗಿಸುವುದರ ಮೂಲಕ ಅವರ ಪ್ರಪಂಚ ಜ್ಞಾನವನ್ನು ಹೆಚ್ಚಿಸುವ ಪಾಠಗಳಿಗೆಲ್ಲಾ ‘ವಸ್ತುಪಾಠ’ವೆಂದು ಹೇಳಬಹುದು’.</p>
									<p>ವಸ್ತುಪಾಠಗಳ ಮುಖ್ಯ ಉದ್ದೇಶಗಳು ಮೂರು. ಮೊದಲನೆಯದು, ಇಂದ್ರಿಯಗಳ ಮೂಲಕ ಮನಸ್ಸಿಗೆ ಉತ್ತೇಜನವನ್ನು ಉಂಟು ಮಾಡಿ ಬುದ್ಧಿಯನ್ನು ಕುದುರಿಸುವುದು. ಇಂದ್ರಿಯಗಳ ಮೂಲಕ ಮನಸ್ಸನ್ನು ಉದ್ಭೋದಿಸುವುದು ಹಾಗೂ ಜ್ಞಾನವೃದ್ಧಿ ಎರಡನೇ ಉದ್ದೇಶ. ಭಾಷೆಯನ್ನು ಕಲಿಯುವುದಕ್ಕೆ ಸಹಕಾರಿಯಾಗುವುದು ಮತ್ತೊಂದು ಉದ್ದೇಶ. ಉಚಿತವಾದ ಪ್ರಶ್ನೆಗಳನ್ನು ಕೇಳಿ ಪಾಠವನ್ನು ಬೋಧಿಸುವುದಕ್ಕೆ ಕೃತಿಕಾರರೇ ನೀಡಿರುವ ಒಂದು ಉದಾಹರಣೆ ಹೀಗಿದೆ: </p>
									<p>ಪಾಠದ ವಿಷಯ: ಗಾಜು. ಒಂದು ಚೂರು ಗಾಜನ್ನು ಉಪಾಧ್ಯಾಯನು ಹುಡುಗರ ಕೈಯಲ್ಲಿ ಕೊಟ್ಟು, ವರ್ಗದ ಹುಡುಗರೆಲ್ಲಾ ನೋಡುವಂತೆ ಮಾಡಿದ ಮೇಲೆ-</p>
									<p>ಉ: ನನ್ನ ಕೈಯಲ್ಲಿರುವುದೇನು?</p>
									<p>ಹು: ಒಂದು ಚೂರು ಗಾಜು</p>
									<p>ಉ: ಈ ಗಾಜನ್ನು ನೀವೆಲ್ಲಾ ನೋಡಿದಿರಲ್ಲಾ; ಇದು ಹೇಗಿದೆ? </p>
									<p>ಹು: ಹೊಳಪಾಗಿದೆ.</p>
									<p>ಉ: ಕೈಯಲ್ಲಿ ತೆಗೆದುಕೊಂಡು ಮುಟ್ಟಿ ನೋಡು. ಹೇಗಿದೆ? </p>
									<p>ಹು: ನುಣುಪಾಗಿದೆ.</p>
									<p>ಉ: ನಿನ್ನ ಬಟ್ಟೆಯೊಂದಿಗೆ ಹೋಲಿಸಿ ನೋಡು; ಎರಡನ್ನೂ ಅಮುಕಿ ನೋಡು. ಹೇಗಿದೆ?</p>
									<p>ಹು: ಗಟ್ಟಿಯಾಗಿದೆ</p>
									<p>ಉ: ಈ ಕೊಠಡಿಯಲ್ಲಿ ಬೇರೆ ಏನಾದರೂ ಗಾಜಿದೆಯೇ?</p>
									<p>ಹು: ಇದೆ, ಕಿಟಕಿಯ ಕದದಲ್ಲಿದೆ.  </p>
									<p>ಉ: (ಗಾಜಿನ ಕದವನ್ನು ಮುಚ್ಚಿ) ಕಿಟಕಿಯ ಹೊರಗೆ ನೋಡು. ಏನು ಕಾಣುತ್ತದೆ? </p>
									<p>ಹು: ತೋಟ ಕಾಣುತ್ತದೆ. </p>
									<p>ಉ: (ಕಿಟಕಿಯ ಮರದ ಕದವನ್ನು ಮುಚ್ಚಿ) ಈಗ ಹೊರಗೆ ನೋಡು, ಏನು ಕಾಣುತ್ತದೆ?</p>
									<p>ಹು: ಏನೂ ಕಾಣುವುದಿಲ್ಲ.</p>
									<p>ಉ: ಏಕೆ? </p>
									<p>ಹು: ಮರದ ಕದ ಮುಚ್ಚಿಕೊಂಡಿದೆ. </p>
									<p>ಉ: ಹಾಗಾದರೆ ಮರದ ಕದಕ್ಕೂ ಗಾಜಿನ ಕದಕ್ಕೂ ಏನು ವ್ಯತ್ಯಾಸ ಕಂಡುಬರುತ್ತದೆ? </p>
									<p>ಹು: ಮರದ ಕದದ ಆಚೆ ಕಾಣುವುದಿಲ್ಲ. ಗಾಜಿನ ಕದದ ಆಚೆ ಕಾಣುತ್ತದೆ.</p>
									<p>ಉ: ಗಾಜಿನಲ್ಲಿರುವ ಈ ಗುಣಕ್ಕೆ ಹೆಸರೇನು ಬಲ್ಲೆಯಾ? </p>
									<p>ಹು: ತಿಳಿಯದು.  </p>
									<p>ಉ: ಹೇಳುತ್ತೇನೆ ಕೇಳು- ಆ ಗುಣ ‘ಪಾರದರ್ಶಕ’. ಜ್ಞಾಪಕವಿಟ್ಟುಕೋ. ಈಗ ಒಂದು ವಸ್ತುವು ಪಾರದರ್ಶಕವೆಂದರೆ ಏನು ತಿಳಿದುಕೊಳ್ಳುತ್ತೀಯೆ? </p>
									<p>ಸಂಭಾಷಣೆ ಮುಂದುವರಿಯುತ್ತದೆ. ವಸ್ತುವೊಂದನ್ನು ಮಕ್ಕಳಿಗೆ ಪರಿಚಯಿಸುವ ಈ ವಿಧಾನ ಆಪ್ತವೂ ಪರಿಣಾಮಕಾರಿಯೂ ಆಗಿದೆ. ಆ ಶತಮಾನದ ಆರಂಭದಲ್ಲಿ ಬೋಧನಾವಿಧಾನ ಹೇಗಿತ್ತು ಎಂಬುದಕ್ಕೆ ಇದೊಂದು ಪುಟ್ಟ ಉದಾಹರಣೆ. ಶಾಸನ ಸಂಗ್ರಹ, ಸಾಹಿತ್ಯ ಚರಿತ್ರೆ ಮತ್ತು ಸಂಶೋಧನ ಕ್ಷೇತ್ರಗಳಲ್ಲಿ ಆಳವಾದ ಪಾಂಡಿತ್ಯವಿದ್ದ ಆಚಾರ್ಯರು ಪುಟ್ಟ ಹುಡುಗರ ವಿದ್ಯಾಭ್ಯಾಸದ ಬಗ್ಗೆ ಹೇಗೆ ಕಾಳಜಿಯನ್ನು ಇಟ್ಟುಕೊಂಡಿದ್ದರು ಎಂಬುದನ್ನು ಈ ಕೃತಿ ತಿಳಿಸುತ್ತದೆ.</p>
									<p>ವಸ್ತು ಪಾಠಗಳನ್ನು ಹುಡುಗರಿಗೆ ಬೋಧಿಸುವಾಗ ಆ ವಸ್ತುವನ್ನು ಹುಡುಗರ ಇದಿರಿಗೆ ಇಡಬೇಕೆಂದು ಕೃತಿಕಾರರು ಹೇಳುತ್ತಾರೆ. ಮುಂದೆ ಅವರ ಮಾತುಗಳನ್ನು ಗಮನಿಸಿ:</p>
									<p>‘ಕೆಲವು ವೇಳೆ ವಸ್ತು ದೊರೆಯುವುದಿಲ್ಲ, ಅಥವಾ ಅವುಗಳನ್ನು ತರುವುದು ಅಸಾಧ್ಯವಾಗುತ್ತದೆ. ಹುಲಿಯನ್ನು ತಂದು ಹುಡುಗರ ಮುಂದೆ ನಿಲ್ಲಿಸುವುದಕ್ಕಾದೀತೇ? ಇಂಥ ಸಂದರ್ಭದಲ್ಲಿ ವಸ್ತುಗಳ ಚಿತ್ರವನ್ನಾದರೂ ತಂದಿಡಬೇಕು’.</p>
									<p>ವಸ್ತುಪಾಠಗಳನ್ನು ಬೋಧಿಸುವಾಗ ಶಿಕ್ಷಕರಿಗೆ ಆಚಾರ್ಯರು ಒಂಬತ್ತು ಸೂಚನೆಗಳನ್ನು ನೀಡಿರುತ್ತಾರೆ. 1.ಅಧ್ಯಾಪಕನಿಗೆ ತಾನು ತಿಳಿಸುವ ವಿಷಯದ ಬಗ್ಗೆ ತಿಳಿವಳಿಕೆ ಇರಬೇಕು. 2.ವಿದ್ಯಾರ್ಥಿಗಳು ತಮ್ಮ ಇಂದ್ರಿಯಗಳನ್ನು ಉಪಯೋಗಿಸುವಂತೆ ಮಾಡಬೇಕು. 3.ಮನೋರಂಜಕ ಹಾಗೂ ಉಚಿತ ಪ್ರಶ್ನೆಗಳನ್ನು ಕೇಳಬೇಕು. 4.ಸಂವಾದ ಏರ್ಪಡಿಸಬೇಕು. 5.ಪ್ರಾಯೋಗಿಕತೆ ತಿಳಿಸಿಕೊಡಬೇಕು. ಉದಾ: ಉಪ್ಪನ್ನು ನೀರಿನಲ್ಲಿ ಹಾಕಿ ‘ಕರಗು’ವ ಬಗ್ಗೆ ತಿಳಿಸಬಹುದು. 6.ಸುಲಭವಾದ ಭಾಷೆ ಬಳಸಬೇಕು. 7.ಅಗತ್ಯಬಿದ್ದರೆ ಉಚಿತ ಕಥೆಗಳನ್ನು ಹೇಳಬಹುದು. 8.ಕಾಡುಹರಟೆ ಹೊಡೆಯತಕ್ಕದ್ದಲ್ಲ. 9.ಬೇಸರವಾಗದಂತೆ ಪಾಠಗಳನ್ನು ಅನೇಕಾವೃತ್ತಿ ಬೋಧಿಸುವುದು.</p>
									<p>ಬೋಧನಾ ವಿಧಾನಗಳಿಗೆ ಸಂಬಂಧಿಸಿದಂತೆ ಕನ್ನಡದಲ್ಲಿ ಬಂದ ಮೊದಲ ಪುಸ್ತಕಗಳಲ್ಲಿ ನರಸಿಂಹಾಚಾರ್ ಅವರ ‘ವಸ್ತು ಪಾಠಗಳು’ ಮುಖ್ಯವಾದುದು.</p>

							</div>
						</div>
					</div>
					
					<div class="bb-item" id="item4">
						<div class="content">
							<div class="scroller">
								<h2>ತಮಿಳ ಮೊದಲ ಪುಸ್ತಕ</h2>

							    <h3>ತಮಿಳು-ಕನ್ನಡ ಸಾಮರಸ್ಯದ ತೊರೆ</h3>
							    <p><b>-ಕೆ.ಎಸ್.ಮಧುಸೂದನ</b></p>
							    
							    <img src="http://46.5c.344a.static.theplanet.com/Prajavani.net/UserFiles/Image/Jan82011/ganit.jpg" alt="" style="width:300px;height:250px;align:middle">
							    
								<p><b>ಆರಂಭದ ಪಾಠಗಳಲ್ಲಿ ತಮಿಳಿನ ವರ್ಣಮಾಲೆಯನ್ನು ತಮಿಳು ಲಿಪಿಯಲ್ಲಿ ನೀಡಿ ಅದಕ್ಕೆ ಸಂವಾದಿಯಾಗಿ ಕನ್ನಡ ಲಿಪಿಯಲ್ಲೂ ನಮೂದಿಸಿದ್ದಾರೆ. ಮುಂದಿನ ಪಾಠಗಳಲ್ಲಿ 12 ಸ್ವರಗಳು (ಉಯಿರೆಳುತ್ತು), 18 ವ್ಯಂಜನಗಳು (ಮೆಯ್ಯೆಳುತ್ತು) ಮತ್ತು ಗುಣಿತಾಕ್ಷರಗಳ ಕೋಷ್ಟಕ ನೀಡಿದ್ದಾರೆ.</b></p>
								<p>ಧಾರವಾಡದ ಕರ್ನಾಟಕ ವಿದ್ಯಾವರ್ಧಕ ಸಂಘ ಪ್ರಕಟಿಸಿರುವ  Tamil First Reader  ಕೃತಿಯನ್ನು ವಿ.ನರಸಿಂಹ ಮೂರ್ತಿ ಎನ್ನುವವರು ಬರೆದಿದ್ದಾರೆ. ಈ ಕೃತಿ ಮದರಾಸಿನ ಎಸ್.ಪಿ.ಸಿ.ಕೆ ಪ್ರೆಸ್, ವೇಪೇರಿಯಲ್ಲಿ (1896ರಲ್ಲಿ) ಮುದ್ರಣಗೊಂಡಿದೆ. ಪುಸ್ತಕದ ಮೇಲೆ ಅಚ್ಚಾಗಿರುವಂತೆ ಇದು- ‘ಅನ್ಯರ ಸಹಾಯವಿಲ್ಲದೆ ಕನ್ನಡಿಗರಿಗೆ ತಮಿಳ ಜ್ಞಾನವಾಗುವ ಹಾಗೆ ಬರೆದಿರುವ ತಮಿಳ ಪುಸ್ತಕವು’.</p>
								<p>‘ಈ ಪುಸ್ತಕವು ಧಾರವಾಡ ಟ್ರೇನಿಂಗ್ ಕಾಲೇಜಿನ ಪೆನಶನ್ನ ಹೊಂದಿದ ಪ್ರಿನ್ಸಿಪಾಲರೂ ಧಾರವಾಡ ಕರ್ನಾಟಕ ವಿದ್ಯಾವರ್ಧಕ ಸಂಘದ ಉಪಾಧ್ಯಕ್ಷರೂ ಆದ ರಾವ ಸಾಹೇಬ ವೆಂಕಟರಂಗೋ ಕಟ್ಟಿ ಇವರಿಗೆ ಕೃತಜ್ಞತೆಯಿಂದ ಧಾರವಾಡ ಕ.ವಿ.ವಿ. ಸಂಘದಿಂದ ಕಾಣಿಕೆಯಾಗಿ ಅರ್ಪಿಸಲ್ಪಟ್ಟಿರುತ್ತದೆ’ ಎನ್ನುವ ಉಲ್ಲೇಖವೂ ಪುಸ್ತಕದಲ್ಲಿದೆ.  </p>
								<p>ಲೇಖಕ ನರಸಿಂಹ ಮೂರ್ತಿ ಮೈಸೂರು ಜಿಲ್ಲೆಯ ತಿರುಮಕೂಡಲ ನರಸೀಪುರದ ಸರಕಾರಿ ಆಂಗ್ಲೋ-ವರ್ನಕ್ಯುಲರ್ ಶಾಲೆಯಲ್ಲಿ ಸಹಾಯಕ ಅಧ್ಯಾಪಕರಾಗಿದ್ದವರು. ಒಟ್ಟು 43 ಪಾಠಗಳಿಂದ ಕೂಡಿರುವ 126 ಪುಟಗಳ ಈ ಪುಸ್ತಕದಲ್ಲಿ ಎಲ್ಲಿಯೂ ಬೆಲೆಯನ್ನು ನಮೂದಿಸಿಲ್ಲ. </p>
								<p>ಪುಸ್ತಕದ ರಚನೆಯ ಹಿಂದಿನ ಪ್ರೇರಣೆಯನ್ನು ಲೇಖಕರು ತಮ್ಮ ಪೀಠಿಕೆಯಲ್ಲಿ ತಿಳಿಸಿದ್ದಾರೆ. ಅದು ಹೀಗಿದೆ: ‘ಕನ್ನಡ ಭಾಷಾಭ್ಯಾಸಿಗಳಾದ ಈ ದೇಶದ ಜನರು ತಮ್ಮ ನೆರೆಯ ದೇಶದಲ್ಲಿ ಪ್ರಸಿದ್ಧಿಗೊಂಡಿರುವ ತಮಿಳು ಭಾಷೆಯನ್ನು ಅನ್ಯರ ಸಹಾಯವಿಲ್ಲದೆ ತಿಳಿದುಕೊಳ್ಳುವ ಸಾಧನವ್ಯಾವದೂ ಇಲ್ಲದಿರುವುದನ್ನು ಧಾರ್ವಾಡದ ವಿದ್ಯಾವರ್ಧಕ ಸಂಘದವರು ಮುಂಗಂಡು ಈ ಕೊರತೆಯನ್ನು ಹೋಗಲಾಡಿಸಲು ಯೋಗ್ಯವಾದಂಥ ಮೊದಲನೆಯ ಮತ್ತು ಎರಡನೆಯ ಪುಸ್ತಕಗಳನ್ನು ಬರೆದವರಿಗೆ ಐವತ್ತು ರುಪಾಯಿ ಇನಾಮು ದೊರೆಯುವುದೆಂದು ಪ್ರಕಟಿಸಿ ಪ್ರೋತ್ಸಾಹ ಪಡಿಸಿದರು. </p>
								<p>ಅದನ್ನು ತಿಳಿದು ನಾನು ಈ ಪುಸ್ತಕಗಳನ್ನು ತಿಳಿದ ಮಟ್ಟಿಗೆ ಬರೆದು ಮುಗಿಸಿ ಧಾರವಾಡದ ಕ.ವಿ.ವಿ. ಸಂಘದ ಸನ್ಮಾನಿತ ಕಾರ್ಯದರ್ಶಿಗಳ ಕಡೆಗೆ ಕಳುಹಿಸಿಕೊಡಲಾಗಿ ಅವರು ಆ ಪುಸ್ತಕಗಳನ್ನು ಮೈಸೂರು ಸೀಮೆಯ ವಿದ್ಯಾಭ್ಯಾಸದ ಇಲಾಖಾ ಸೆಕ್ರೆಟರಿಯವರಾದ ಮೆ.ಹೆಚ್.ಜೆ. ಭಾಭಾ, ಎಂ.ಎ ಯವರ ಬಳಿಗೆ ಕಳುಹಿಸಿ ಅವುಗಳಲ್ಲಿರುವ ಗುಣದೋಷಗಳನ್ನು ವ್ಯಕ್ತಪಡಿಸಬೇಕೆಂದಪೇಕ್ಷಿಸಲು, ಅವರು ಕೊಟ್ಟ ಅಭಿಪ್ರಾಯದ ಮೇಲಿಂದ  ಕೆಲವು ವ್ಯಾಕರಣ ನಿಯಮಗಳು ಪುನಹ ಸೇರಿಸಲಾಯಿತು. ಈ ಪುಸ್ತಕಗಳಲ್ಲಿ ತಮಿಳ ಶಬ್ದಗಳ ಉಚ್ಛಾರಣಾ ಕ್ರಮವೂ, ಭಾಷಾಂತರವೂ ಕನ್ನಡದಲ್ಲಿ ಬರೆಯಲ್ಪಟ್ಟಿರುವುದರಿಂದ ಕನ್ನಡ ಭಾಷೆಯನ್ನು ಕಲಿತವರೆಲ್ಲರೂ ತಮಿಳ ಭಾಷೆಯನ್ನು ಸುಲಭದಿಂದ ಕಲಿಯಲು ಅನುಕೂಲವಾಗಿರುವುದು’.</p>
								<p>ಆರಂಭದ ಪಾಠಗಳಲ್ಲಿ ತಮಿಳಿನ ವರ್ಣಮಾಲೆಯನ್ನು ತಮಿಳು ಲಿಪಿಯಲ್ಲಿ ನೀಡಿ ಅದಕ್ಕೆ ಸಂವಾದಿಯಾಗಿ ಕನ್ನಡ ಲಿಪಿಯಲ್ಲೂ ನಮೂದಿಸಿದ್ದಾರೆ. ಮುಂದಿನ ಪಾಠಗಳಲ್ಲಿ 12 ಸ್ವರಗಳು (ಉಯಿರೆಳುತ್ತು), 18 ವ್ಯಂಜನಗಳು (ಮೆಯ್ಯೆಳುತ್ತು) ಮತ್ತು ಗುಣಿತಾಕ್ಷರಗಳ ಕೋಷ್ಟಕ ನೀಡಿದ್ದಾರೆ. ತಮಿಳಿನಲ್ಲಿ ಒಟ್ಟು ಗುಣಿತಾಕ್ಷರಗಳು 216. ಜ, ಸ, ಷ, ಹ, ಕ್ಷ- ಈ ಅಕ್ಷರಗಳು ಗ್ರಂಥಾಕ್ಷರಗಳಾದಾಗ್ಯೂ ತಮಿಳಿನಲ್ಲಿ ಉಪಯೋಗಿಸುವ ವಾಡಿಕೆಯಿದೆ ಎನ್ನುವ ಮಾಹಿತಿಯಿದೆ. </p>
								<p>ಲವು ವಿಶಿಷ್ಟ ವರ್ಣಗಳ ಉಚ್ಛಾರಣೆಯನ್ನು ಕುರಿತು ಹೇಳುತ್ತಾ ರಳ’ ಎಂಬ ತಮಿಳು ಅಕ್ಷರವನ್ನು (ಹಳಗನ್ನಡದಲ್ಲಿದ್ದ ಈ ಅಕ್ಷರ ಹೊಸಗನ್ನಡದಲ್ಲಿ ಬಿಟ್ಟು ಹೋಯಿತು.) zsha ಎಂದು ಉಚ್ಛರಿಸಬೇಕೆಂದೂ, ತಮಿಳಿನ ಎರಡನೆಯ ವಿಶಿಷ್ಟ ‘ರ’ ಅಕ್ಷರ ಎರಡು ಸಲ ಬಂದಾಗ ‘ಟ್ರ’ ಎಂದು ಉಚ್ಛರಿಸಬೇಕೆಂದೂ ಸೂಚಿಸಿದ್ದಾರೆ. ತಮಿಳು ಭಾಷೆಯ ಪದಗಳ ಅಂತ್ಯದಲ್ಲಿನ ‘ಉ’ಕಾರವನ್ನು, ‘ಇ’ಕಾರಕ್ಕೂ ‘ಉ’ಕಾರಕ್ಕೂ ಮಧ್ಯಸ್ಥವಾಗಿ ಉಚ್ಛರಿಸಬೇಕು. ತಮಿಳಿನ ಕ್ರಿಯಾ ಪ್ರತ್ಯಯಗಳ, ಭಕ್ತಿ ಪ್ರತ್ಯಯಗಳ ಇವುಗಳ ಕೋಷ್ಟಕ ನೀಡಿ ನಂತರ ತಮಿಳು ಪದಗಳ, ಪದಪುಂಜಗಳ, ವಾಕ್ಯಗಳ ಮತ್ತು ವಾಕ್ಯಮಾಲೆಗಳನ್ನು ಕನ್ನಡ ಲಿಪಿಯಲ್ಲಿ ನೀಡಿ ಕನ್ನಡದ ಅರ್ಥದೊಂದಿಗೆ ವಿವರಣೆಯಿದೆ. </p>
								<p><b>ಉದಾಹರಣೆ:</b>ಪದ: ಅರಿಶಿ=ಅಕ್ಕಿ, ಯಾನೈ=ಆನೆಯು, ತುಂಬಿಕ್ಕೈ=ಸೊಂಡಿಲುಪದಪುಂಜ: ಉಪ್ಪು ನೀರ್ ಕುಳಂ=ಉಪ್ಪು ನೀರಿನ ಕೊಳವು. ವಾಕ್ಯ: ತಿರುಡನ್ ವೆಳ್ಳಿಕ್ಕಾಪ್ಪು ತ್ತಿರುಡಿನಾನ್=ಕಳ್ಳನು ಬೆಳ್ಳಿ ಕಡಗವನ್ನು ಕದ್ದನು.</p>
							    <p>ವಾಕ್ಯಮಾಲೆ: ಒರುವನ್ ಒರು ತೇಳ್ ನೆರುಪ್ಪಿಲ್ ವಿಳಪ್ಪೋಗಿರದೈಕ್ಕಂಡು ಅದೈ ನೆರುಪ್ಪಿಲ್ ವಿಳಾಮಲ್ ಎಡುತ್ತುಪ್ಪೋಟ್ಟಾನ್. ತೇಳ್ ಅಂದ ಉಪಘಾರಂ ತೆರಿಯಾಮಲ್ ಅವನುಡೈಯ ಕೈಯೈ ಕಡಿತ್ತುವಿಟ್ಟದು. ಅದಿನಾಲ್ ಅವನ್ ಮಿಘವುಂ ವರುತ್ತಪ್ಪಟ್ಟಾನ್. ಇಪ್ಪಡಿಯೇ ಇಡಕ್ಕುಕ್ಕಾರರ್ ಉಪಕಾರತ್ತಿರ್ಕು ಅಪಕಾರಂ ಶೆಯ್‌ವಾರ್‌ಘಳ್.</p>
								<p>ಕನ್ನಡ ಅರ್ಥ: ಒಬ್ಬನು ಒಂದು ಚೇಳು ಬೆಂಕಿಯಲ್ಲಿ ಬೀಳಹೋಗುವುದನ್ನು ಕಂಡು ಅದನ್ನು ಬೆಂಕಿಯಲ್ಲಿ ಬೀಳದ ಹಾಗೆ ಎತ್ತಿ ಹಾಕಿದನು. ಚೇಳು ಆ ಉಪಕಾರ ತಿಳಿಯದೆ ಅವನ ಕೈಯನ್ನು ಕುಟುಕಿತು. ಅದರಿಂದ ಅವನು ಕಷ್ಟಪಟ್ಟನು. ಹೀಗೆ ದುಷ್ಟರು ಉಪಕಾರಕ್ಕೆ ಅಪಕಾರ ಮಾಡುವರು.</p>
                                <p>ದ್ರಾವಿಡ ಭಾಷಾವಂಶದಲ್ಲಿನ ಅತ್ಯಂತ ಪ್ರಾಚೀನ ಭಾಷೆಗಳಾದ ಕನ್ನಡ ಮತ್ತು ತಮಿಳು ಭಾಷೆಗಳೆರಡರ ಕಲಿಕೆಗೆ ಪರಸ್ಪರ ಅನುವಾಗುವಂತೆ ಇರುವ ಈ ಕೃತಿ ತೌಲನಿಕ ಅಧ್ಯಯನಕ್ಕೂ ಸಹಕಾರಿ. </p>
								<p>ಭಾಷಾವಾರು ಪ್ರಾಂತ್ಯಗಳ ರಚನೆಯ ನಂತರ ಕಂಡುಬರುತ್ತಿರುವ ಇಂದಿನ ಭಾಷಾದ್ವೇಷದ ಹಿನ್ನೆಲೆಯಲ್ಲಿ, 116 ವರ್ಷಗಳಷ್ಟು ಹಿಂದೆಯೇ ರಚನೆಯಾಗಿರುವ ‘ತಮಿಳು ಫಸ್ಟ್ ರೀಡರ್’ ಭಾಷಾಸಾಮರಸ್ಯಕ್ಕೆ ಪೂರಕ ಎನ್ನುವಂತೆ ಕಾಣಿಸುತ್ತದೆ. </p>

							</div>
						</div>
					</div>
					
					<div class="bb-item" id="item5">
						<div class="content">
							<div class="scroller">
								<h2>ಭಾಷಾಮಂಜರಿ</h2>
																
								<p>‘ಕನ್ನಡ-ಹಿಂದುಸ್ಥಾನಿ ಭಾಷಾಮಂಜರಿ’ ಬಾಸೆಲ್ ಮಿಷನ್ ಪ್ರೆಸ್ಸಿನಲ್ಲಿ ಎರಡನೇ ಆವೃತ್ತಿಯಾಗಿ (1904ರಲ್ಲಿ) ಮುದ್ರಣಗೊಂಡ ಕೃತಿ. ಇದರ ಲೇಖಕ ಟಿ.ಜಿ.ಎಂ ಎನ್ನುವವರು. ‘ಎರಡನೆಯ ಛಾಪೆ- ಬಹು ದೊಡ್ಡದು ಮಾಡಿಯದೆ’ ಎಂಬ ಒಕ್ಕಣೆಯು ಶೀರ್ಷಿಕೆಯ ಅಡಿಯಲ್ಲಿ ಅಚ್ಚಾಗಿದೆ.</p>
								<p>ಮೊದಲನೇ ಮುದ್ರಣ ಆದದ್ದು ಯಾವಾಗ ಎನ್ನುವ ಸೂಚನೆ ಕೃತಿಯ ಯಾವುದೇ ಭಾಗದಲ್ಲೂ ಇಲ್ಲ. ಆದರೆ, ಎರಡನೇ ಮುದ್ರಣದ ಪೀಠಿಕೆಯಲ್ಲಿ ಬರುವ- ‘ಮೊದಲನೇ ಮುದ್ರಣವು ಬಹು ಬೇಗ ಖರ್ಚಾಗಿ ಹೋದ್ದರಿಂದ ಎರಡನೆಯ ಮುದ್ರಣ ಬೇಗನೆ ಮಾಡಿಸಬೇಕಂತಲೂ,  ಅದರಲ್ಲಿ ಊರ ಸಾಧಾರಣ ಮಾತುಗಳನ್ನು ಸಹ ಪ್ರಯೋಗಿಸಬೇಕಂತಲೂ ಅನೇಕರು ಅಪೇಕ್ಷಿಸಿದ ಕಾರಣ ಎರಡನೆಯ ಮುದ್ರಣವನ್ನು ಮಾಡಿಸಲಾಯಿತು; ಇದರಲ್ಲಿ ಹೆಚ್ಚು ಸಂಭಾಷಣಾವಾಕ್ಯಗಳನ್ನು ನಮ್ಮ ಊರ ಸಾಧಾರಣ ಮಾತುಗಳಿಂದ ರಚಿಸಿ ಕೂಡಿಸಲಾಗಿದೆ. ಕೆಲವು ಕಡೆಗಳಲ್ಲಿ ಹಳ್ಳೀ ಮಾತುಗಳೂ ಸಿಕ್ಕುವುವು’. ಲೇಖಕರ ಈ ಮಾತುಗಳಿಂದ, 1900ರ ಸುಮಾರಿಗೆ ಇದರ ಪ್ರಥಮ ಮುದ್ರಣ ಬಂದಿರಬಹುದೆಂದು ಊಹೆ ಮಾಡಬಹುದು.</p>
								<p>ಲೇಖಕ ಟಿ.ಜಿ.ಎಂ ಎಂದರೆ ಯಾರು? ಅವರ ಉಳಿದ ಕೃತಿಗಳು ಯಾವುವು?- ಈ ಬಗ್ಗೆ ಮಾಹಿತಿಯಿಲ್ಲ. ಈ ಕೃತಿಯು ಚೊಕ್ಕವೂ ನಿರ್ದೋಷವೂ ಆಗುವಂತೆ ರಿಯಾಯಿತಿ ಬೆಲೆ ಇಟ್ಟ ಛಾಪಾಖಾನೆಯ ಯಜಮಾನರಾದ ಎ.ಬಯರ್ ಬಾಖ್ ದೊರೆ ಎನ್ನುವವರಿಗೆ ಲೇಖಕರು ಕೃತಜ್ಞತೆ ಅರ್ಪಿಸಿದ್ದಾರೆ. ಮಧ್ಯಮ ಗಾತ್ರದ, ಜೇಬಿನಾಕಾರ ವಿನ್ಯಾಸದ, 70 ಪುಟಗಳ ಈ ಪುಸ್ತಕದ ಆಗಿನ ರಿಯಾಯತಿ ಬೆಲೆ- ಕ್ರಯ ನಾಲ್ಕು ಆಣೆ. ಲೇಖಕ ಈ ಕೃತಿಯನ್ನು ಇಂಗ್ಲಿಷ್ ಭಾಷೆಯಲ್ಲಿ A canarese guide to Hindustani conversation ಎಂದು ನಿರ್ದೇಶಿಸಿದ್ದಾನೆ. ಇದರಲ್ಲಿ ಮುದ್ರಣವಾಗಿರುವ ಮೊದಲನೆಯ ಮುದ್ರಣದ ಪೀಠಿಕೆಯ ಮಾತುಗಳ ಪ್ರಕಾರ ಬಾಸೆಲ್ ಮಿಷನ್ ಛಾಪಾಖಾನೆಯ ಅಂದಿನ ಮಾಲಿಕರು ಜಿ.ಹಿರ್ನರ್ ದೊರೆ.</p>
								<p>‘ಹಿಂದುಸ್ಥಾನಿ ಭಾಷೆಯು ಪ್ರಯಾಣ ವ್ಯಾಪಾರಾದಿಗಳಲ್ಲಿ ವಹಿವಾಟಿಗೆ ಉಪಯುಕ್ತ ಆದುದರಿಂದ ಅದನ್ನು ಒಂದಿಷ್ಟು ತಿಳಿಯಲಿಕ್ಕೂ ಮಾತಾಡಲಿಕ್ಕೂ ಕಲಿಯಬೇಕೆಂಬ ಆಶೆಯು ಶಹರುಗಳನ್ನು ನೋಡುವ ಸಮಸ್ತರಲ್ಲಿಯೂ ಹುಟ್ಟುತ್ತದೆ. ಆದ್ದರಿಂದ ವ್ಯಾಕರಣ ವಿದ್ಯೆ ತಿಳಿದವರಿಗೆ ಮಾತ್ರವಲ್ಲ, ತಿಳಿಯದವರಿಗೂ ಆ ಭಾಷೆಯನ್ನು ತಕ್ಕಷ್ಟು ಆಡುವಂತೆ ಸಹಾಯವಾಗಬೇಕೆಂಬ ಇರಾದೆಯಿಂದ ಈ ಸಣ್ಣ ಕೃತಿಯನ್ನು ಪ್ರಕಟಿಸಲಾಯಿತು’ ಎಂದು ಲೇಖಕರು ಕೃತಿಯ ಉದ್ದೇಶವನ್ನು ವಿವರಿಸಿದ್ದಾರೆ.</p>
								<p>ಒಂದು ಒಳ್ಳೆಯ ವ್ಯಾಕರಣ ಕೃತಿ/ ನಿಘಂಟು/ ಭಾಷಾವಿಜ್ಞಾನದ ಪುಸ್ತಕವಾಗಬಹುದಾಗಿದ್ದ ಲಕ್ಷಣಗಳು ಈ ಕೃತಿಯಲ್ಲಿವೆ. ಆದರೆ ಕೃತಿಯ ಉದ್ದೇಶ ಒಂದು ಭಾಷೆಯನ್ನು ಜನಸಾಮಾನ್ಯರಿಗೆ ತಿಳಿಸಿಕೊಡುವುದಷ್ಟೇ ಆಗಿದೆ. ತನ್ನ ಉದ್ದೇಶದ ಮಿತಿಯೊಳಗೆ ಇದು ಸಫಲ ಕೃತಿಯೇ ಸರಿ. ಈ ಪುಸ್ತಕದ ಉದ್ದೇಶಿತ ಭಾಷೆ ಹಿಂದುಸ್ಥಾನಿ, ಉಲ್ಲೇಖಿತ ಭಾಷೆ ಕನ್ನಡ. ಹಿಂದುಸ್ಥಾನಿ ಭಾಷೆಯ ಧ್ವನಿವಿಜ್ಞಾನ ಹಾಗೂ ವ್ಯಾಕರಣ ಪ್ರಕ್ರಿಯೆಗಳನ್ನು ಉಲ್ಲೇಖಿತ ಕನ್ನಡ ಭಾಷೆಯಲ್ಲಿ ಲೇಖಕರು ಸರಳವಾಗಿ ನಿರೂಪಿಸಿದ್ದಾರೆ.</p>
								<p>ಮೂವತ್ತೊಂದು ಚಿಕ್ಕ ಚಿಕ್ಕ ಭಾಗಗಳಿರುವ ಈ ಕೃತಿಯಲ್ಲಿ ಪದದ ನೆಲೆ, ವಾಕ್ಯದ ನೆಲೆ ಮತ್ತು ವ್ಯಾಕರಣದ ವಿವಿಧಧ ಪ್ರಕ್ರಿಯೆಗಳ ನೆಲೆಯಲ್ಲಿ ಕನ್ನಡ-ಹಿಂದುಸ್ಥಾನಿ ದ್ವಿಭಾಷಿಕ ನಿಘಂಟಿನ ದ್ವೀಪಗಳಿವೆ. ವಾಕ್ಯದ ನೆಲೆಯ ನಿಘಂಟು ಭಾಷಾಂತರಕಾರರಿಗೆ ತುಂಬಾ ಉಪಯುಕ್ತವಾಗಿದೆ, ಮೊದಲನೇ ಭಾಗದಲ್ಲಿ ‘ಹಿಂದೂಸ್ಥಾನಿ ಭಾಷೆಯ ಕೆಲವು ಅಕ್ಷರಗಳ ವಿಶಿಷ್ಟ ಉಚ್ಚಾರಣೆಯ ವಿವರಗಳಿವೆ. ಉದಾ:</p>
								<p>ಜ’ ಎಂಬುದಾಗಿ ಮೇಲೆ (’) ಈ ಗುರುತು ಕಾಣಿಸಿ ಬರೆದಲ್ಲಿ- ಇಂಗ್ಲಿಷ್‌ನ  z ಉಚ್ಚಾರ ಮಾಡಬೇಕು; ಅದಕ್ಕೆ ಸುಮಾರು ‘ದ್ಸ’ ಎಂಬ ಉಚ್ಚಾರ ಬರುತ್ತದೆ.</p>
								<p>‘ಖ, ಫ, ಗ’ ಎಂಬವುಗಳ ಶುದ್ಧ ಉಚ್ಚಾರಣೆಯು ಕನ್ನಡದಲ್ಲಿ ಇಲ್ಲದ್ದರಿಂದ ಅದನ್ನು ಬರಹ ಬಲ್ಲ ಉರ್ದು ಮಾತೃಭಾಷಿಕರಿಂದ ಕೇಳಿ, ಕಲಿತುಕೊಳ್ಳುವುದು ಒಳ್ಳೇದು. ಉದಾ: ಮಗರಿಬ್, ಫಖ್ತ್, ಇತ್ಯಾದಿ. ವ್ಯಾಕರಣ ಪ್ರಕ್ರಿಯೆ ಕುರಿತು ಕನ್ನಡಕ್ಕೂ ಹಿಂದುಸ್ಥಾನಿ ಭಾಷೆಗೂ ಇರುವ ಸೂಕ್ಷ್ಮ ವ್ಯತ್ಯಾಸಗಳ ವಿವರಗಳೂ ಉದಾಹರಣೆಗಳೊಂದಿಗೆ ಪುಸ್ತಕದಲ್ಲಿವೆ. ದೇಹದ ಅವಯವಗಳು, ಮಸಾಲೆ ಜೀನಸುಗಳು, ಕಾಯಿಪಲ್ಯ, ಮೀನು, ಅಡುಗೆಮನೆ ಸಾಮಾನು ವಗೈರೆಗಳು- ಈ ಕನ್ನಡ ಪದಗಳ ಪರ್ಯಾಯ ಹಿಂದುಸ್ಥಾನಿ ರೂಪಗಳನ್ನು ನೀಡಲಾಗಿದೆ.</p>
								<p>ಅಕ್ಷರ, ಪದ ಹಾಗೂ ವಾಕ್ಯಗಳ ನೆಲೆಯಲ್ಲಿ ಭಾಷಾವಿಜ್ಞಾನ, ವ್ಯಾಕರಣ ಮತ್ತು ನಿಘಂಟು- ಈ ಮೂರೂ ಶಿಸ್ತುಗಳನ್ನು ಗಮನದಲ್ಲಿರಿಸಿಕೊಂಡು ಕನ್ನಡ ಹಾಗೂ ಹಿಂದುಸ್ಥಾನಿ ಭಾಷೆಗಳ ಸೂಕ್ಷ್ಮಗಳನ್ನು ಸಾಮಾನ್ಯ ಜನರಿಗೆ ಸುಲಭವಾಗಿ ಗ್ರಾಹ್ಯವಾಗುವಂತೆ ವಿವರಿಸಿರುವುದು ಈ ಪುಟ್ಟ ಕೃತಿಯ ವಿಶೇಷ. ಆ ಕಾಲಕ್ಕೆ ಅಗತ್ಯವಿದ್ದ ಎಲ್ಲ ಶಿಸ್ತುಗಳನ್ನು ಕುರಿತು ಹುಟ್ಟಿಕೊಂಡಿರುವ ಉಪಯುಕ್ತ ಪುಸ್ತಕಗಳ ಮಾಲಿಕೆಯಲ್ಲಿ ಈ ಭಾಷಾಮಂಜರಿ ಒಂದು ಒಳ್ಳೆಯ ಪ್ರಯತ್ನ.</p>

							</div>
						</div>
					</div>
					
					<div class="bb-item" id="item6">
						<div class="content">
							<div class="scroller">
								<h2>ಅಂಕಗಣಿತ</h2>
									
								<img src="http://www.prajavani.net/sites/default/files/styles/default/public/article_images/2014/05/31/ankaganita.gif?itok=iI9AG3Rr" alt="" style="width:300px;height:250px">
							
								<p>‘ಅಂಕಗಣಿತ’ ಅನೇಕ ವಿರಳ ಮಾಹಿತಿಗಳನ್ನು ಒಳಗೊಂಡಿರುವ ಒಂದು ಅಪರೂಪದ ಕೃತಿ. ಇದರ ಮೊದಲ ಆವೃತ್ತಿ ಯಾವಾಗ ಪ್ರಕಟವಾಯಿತು ಎನ್ನುವುದು ತಿಳಿದಿಲ್ಲ. ಎರಡನೇ ಆವೃತ್ತಿಯನ್ನು ಬೆಂಗಳೂರಿನ ದಿ ಆಲ್ಬಿಯನ್ ಪ್ರೆಸ್‌ನಲ್ಲಿ 1876ರಲ್ಲಿ ಮುದ್ರಿಸಲಾಗಿದೆ. ಇದರ ಮುದ್ರಕರಾದ ಡಬ್ಲ್ಯು.ಡಬ್ಲ್ಯು. ಗೌಂಟ್ ಅವರು 10,000 ಪ್ರತಿಗಳನ್ನು ಅಚ್ಚುಹಾಕಿಸಿರುತ್ತಾರೆ. 323+3 ಪುಟಗಳ ಈ ಕೃತಿಯ ಬೆಲೆಯನ್ನು ನಮೂದಿಸಲಾಗಿಲ್ಲ. ಇದರ ಪ್ರಕಾಶಕರಾದ ಬೆಂಗಳೂರಿನ ಮೈಸೂರು ವಿದ್ಯಾಭ್ಯಾಸ ಇಲಾಖೆಯು ಇದನ್ನು ಮೈಸೂರು ಮತ್ತು ಕೊಡಗು ಪ್ರಾಂತದ ವಿದ್ಯಾರ್ಥಿಗಳಿಗೆ ಪಠ್ಯವಾಗಿಟ್ಟಿದ್ದರು. </p>
								<p>19ನೇ ಶತಮಾನದಲ್ಲಿ ಗಣಿತ ಶಾಸ್ತ್ರಕ್ಕೆ ಸಂಬಂಧಿಸಿದಂತೆ ಕನ್ನಡದಲ್ಲಿ ನೂರಕ್ಕೂ ಹೆಚ್ಚು ಕೃತಿಗಳು ಪ್ರಕಟವಾಗಿವೆ. ಅವುಗಳಲ್ಲಿ ಮೊದಲನೆಯದು 1858ರಲ್ಲಿ ಮಂಗಳೂರಿನ ಜರ್ಮನ್ ಮಿಷನ್ ಪ್ರೆಸ್‌ನಲ್ಲಿ ಅಚ್ಚಾದ ‘1 ಪೈಯಿಂದ 1000 ರುಪಾಯಿಯವರೆಗೆ 1 ದಿವಸದಿಂದ 100 ವರುಷ ಪರ್ಯಂತ 100ಕ್ಕೆ 12ರ ಪ್ರಕಾರ ಆಗುವ ಬಡ್ಡಿಯ ಪಟ್ಟಿಗಳು’ ಎನ್ನುವ ಅಪೂರ್ವ ಪುಸ್ತಕ. ನಂತರ 1871ರಲ್ಲಿ ಬಾಲಕೃಷ್ಣ ವೆಂಕಟೇಶ ಅಬ್ಬೀಗೇರಿ ಎನ್ನುವವರು ರಚಿಸಿದ ‘ಅಂಕಲಿಪಿ’. ಸದಾಶಿವ ಶಿವರಾಯ ಗಳತಗೀ ಅವರ ‘ಯೂಕ್ಲಿಡ್ ರೇಖಾಗಣಿತ’, ವೆಂಕಟ ರಂಗೋಕಟ್ಟಿ ಅವರ ‘ಬಾಯಿ ಲೆಕ್ಕಗಳ ಪುಸ್ತಕ’ ಹಾಗೂ ಧಾರವಾಡ ವೃತ್ತ ಪ್ರೆಸ್‌ನವರು ಪ್ರಕಟಿಸಿದ ‘ಅಂಕಗಣಿತ ಕೈಪಿಡಿ’ ಎನ್ನುವ 3 ಪುಸ್ತಕಗಳು 1872ರಲ್ಲಿ ಪ್ರಕಟಗೊಂಡಿವೆ.</p>
								<p>1873ರಲ್ಲಿ ಪ್ರಕಾಶಗೊಂಡ ಚನ್ನಬಸಪ್ಪ ಬಸಲಿಂಗಪ್ಪಾ ಧಾರವಾಡಕರ ಅವರ ‘ಅಂಕಗಣಿತವು’, 1874ರ ಅದೇ ಲೇಖಕರ ‘ಅಂಕಗಣಿತ ಪ್ರಶ್ನಸಮೂಹವು’, ಮಿಸರ ಮಿಶ್ರೀಲಾಲರು 1876ರಲ್ಲಿ ರಚಿಸಿದ ‘ಕೋಷ್ಟಕ’ವು, 1877ರಲ್ಲಿ ಭಿಕಾಜಿ ಹರಿ ಸಾವಂತರು ಪ್ರಕಟಪಡಿಸಿದ ‘ಚಿಕ್ಕ ಹುಡುಗರಿಗೋಸ್ಕರ ಕೋಷ್ಟಕ’ವು  ಹಾಗೂ ಹೆಡ್‌ಮಾಸ್ಟರ್ ಲಕ್ಷ್ಮೀಪತಯ್ಯ ಅವರು 1878ರಲ್ಲಿ 400 ಕಂದಪದ್ಯಗಳಲ್ಲಿ ರಚಿಸಿದ ‘ಗಣಿತಾರ್ಣವ’ (ಹಳತು-ಹೊನ್ನು, ಪ್ರಜಾವಾಣಿ-21, ನವಂಬರ್, 2010) ಎನ್ನುವ ಸುಮಾರು 10 ಪುಸ್ತಕಗಳು 1870ರ ದಶಕದಲ್ಲಿ ಕನ್ನಡದಲ್ಲಿ ಪ್ರಕಟಗೊಂಡಿರುವುದನ್ನು ನೋಡಿದರೆ ಗಣಿತಶಾಸ್ತ್ರವನ್ನು ಕುರಿತ ಕನ್ನಡಿಗರ ಆಸಕ್ತಿಯು ಗೊತ್ತಾಗುತ್ತದೆ.  ಕ್ರಿ. ಶ. 1190ರಲ್ಲಿದ್ದ ಹಳಕನ್ನಡ ಕವಿ ರಾಜಾದಿತ್ಯ ಪ್ರಸಿದ್ಧ ಗಣಿತ ಶಾಸ್ತ್ರಜ್ಞನಾಗಿದ್ದನು. ತಿಮ್ಮರಸ (ಕಾಲ ಗೊತ್ತಿಲ್ಲ ) ಕೂಡ ಒಬ್ಬ ಹಳಗನ್ನಡ ಗಣಿತ ಶಾಸ್ತ್ರಜ್ಞ. ರಾಜಾದಿತ್ಯನು ವ್ಯವಹಾರ ಗಣಿತ, ಕ್ಷೇತ್ರ ಗಣಿತ, ವ್ಯವಹಾರ ರತ್ನ, ಲೀಲಾವತಿ, ಮತ್ತು ಜ್ಞಾನಗಣಿತ ಸೂತ್ರಾಧಿಕೋದಾಹರಣ ಎನ್ನುವ ಕೃತಿಗಳನ್ನು ರಚಿಸಿದ್ದಾನೆ.</p>
								<p>ಶ್ರೀಮತಿ ಪದ್ಮಾವತಮ್ಮ, ಶ್ರೀಮತಿ ಕೃಷ್ಣವೇಣಿ ಮತ್ತು  ಕೆ.ಜಿ. ಪ್ರಕಾಶ್ ಎನ್ನುವವರು ರಾಜಾದಿತ್ಯ ವಿರಚಿತ ವ್ಯವಹಾರ ಗಣಿತ ಮತ್ತು ಅವನ ಲೀಲಾವತಿ ಕೃತಿಗಳನ್ನು 2013ರಲ್ಲಿ ಸಂಪಾದನೆ ಮಾಡಿ ಪ್ರಕಟಿಸಿ ಕನ್ನಡಿಗರಿಗೆ ಮಹದೋಪಕಾರ ಮಾಡಿರುತ್ತಾರೆ. ಹೀಗಾಗಿ ಕನ್ನಡದಲ್ಲಿ ಗಣಿತ ಶಾಸ್ತ್ರದ ಪುಸ್ತಕಗಳ ಪ್ರಕಟಣೆಗೆ ಒಂದು ಭವ್ಯ ಇತಿಹಾಸವೇ ಇದೆ ಎಂಬುದು ಗಮನಾರ್ಹ. ಕನ್ನಡದ ಮತ್ತೊಂದು ವಿಶೇಷವೆಂದರೆ ಕನ್ನಡಕ್ಕೇ ಪ್ರತ್ಯೇಕವಾಗಿ, ಅರೇಬಿಕ್ ಅಂಕೆಗಿಂತ ಭಿನ್ನವಾದ ಸ್ವತಂತ್ರವಾದ ಅಂಕಲಿಪಿ ಇರುವುದು.</p>
								<p>ಆರಂಭಕ್ಕೆ ಇರುವ ಪೀಠಿಕೆಯಲ್ಲಿ ಗಣಿತ ಶಾಸ್ತ್ರವನ್ನು ಕುರಿತು ಹೀಗೆ ಹೇಳಲಾಗಿದೆ: ‘ಗಣಿತ ಶಾಸ್ತ್ರವು ಲೋಕದೊಳಗೆ ಇರುವ ಸಮಸ್ತ ವಿಷಯಗಳಿಗೂ ಮುಖ್ಯವಾದ ಆಧಾರವಾಗಿರುತ್ತದೆ. ಅದು ಹ್ಯಾಗೆಂದರೆ ವೇದಶಾಸ್ತ್ರ ಪುರಾಣಾದಿ ವಿದ್ಯೆಗಳು ದೇಶ ಭಾಷಾಲಿಪಿ ಮುಂತಾದ ವ್ಯವಹಾರಗಳು ಮತ್ತು ಲೌಕಿಕ ವ್ಯಾಪಾರಾದಿಗಳೆಲ್ಲಾ ಗಣಿತ ಶಾಸ್ತ್ರದಿಂದಲೇ ವ್ಯವಸ್ಥೆ ಮಾಡಲ್ಪಟ್ಟಿದೆ. ಪರಂತು ಈ ಶಾಸ್ತ್ರವು ಬಹು ಪ್ರಯೋಜನವಾಗಿಯೂ, ಶ್ರೇಷ್ಠವಾಗಿಯೂ ಇದೆ ಎಂಬುದಕ್ಕೆ ಮತ್ತೊಂದು ವಿಶೇಷವಿರುತ್ತದೆ. ಅದೇನೆಂದರೆ, ಯಾವ ಮನುಷ್ಯರು ಲೆಖ್ಖದಲ್ಲಿ ಬುದ್ಧಿವಂತರಾಗಿರುತ್ತಾರೋ ಅವರೇ ಬಹಳ ಬುದ್ಧಿವಂತರೆಂದು ಹೇಳಬೇಕು. ಇದಕ್ಕೆ ದೃಷ್ಟಾಂತವೇನೆಂದರೆ, ಹುಡುಗರು ಒಂದು, ಎರಡು, ನಾಲ್ಕು ಎಂದು ಸಂಖ್ಯೆಗಳ ಕೆಲವು ಮಟ್ಟಿಗೆ ತಿಳಿದುಕೊಂಡರೂ ಕಡೇವರಿವಿಗೂ ಹೇಳಲಾರದೆ ಹಾಗೆಯೇ ವಿದ್ಯಾವಿಹೀನರಾದವರೆಲ್ಲಾ ಸ್ವಲ್ಪ ಹೆಚ್ಚಾದ ಲೆಖ್ಖಾ ತಿಳಿಯಬೇಕಾದಾಗ ಕಲ್ಲುಗಳು ಬೀಜಗಳು ಗುರ್ತು ಇಟ್ಟುಕೊಂಡು ಅವುಗಳ ಮುಖಾಂತರವಾಗಿ ತಮಿಗೆ ಬರತಕ್ಕಂಥಾ ಅಥವಾ ತಾವು ಕೊಡತಕ್ಕಂಥಾ ಹಣ ವಿಷಯವಾದ ಸಂಗತಿಯನ್ನು ಪರಿಷ್ಕರಿಸಿಕೊಳ್ಳುತ್ತಾರೆ.
								ಆದ್ದರಿಂದಲೇ ಯಾವ ದೇಶದೊಳಗೆ ಜನರು ಗಣಿತ ಶಾಸ್ತ್ರದಲ್ಲಿ ನಿಪುಣರಾಗಿರುತ್ತಾರೋ ಆ ದೇಶವು ನಾಗರಿಕ ದೆಶೆಯಲ್ಲಿರುತ್ತದೆಂದು ತಿಳಿಯತಕ್ಕುದ್ದಾಗಿರುತ್ತದೆ’. ಈ ಶೈಲಿಯನ್ನು ಗಮನಿಸಿದರೆ ಯಾರೋ ದೇಸಿ ವಿದ್ವಾಂಸರು ಈ ಕೃತಿಯನ್ನು ರಚಿಸಿದ್ದಾರೆನ್ನಿಸುತ್ತದೆ.</p>
								<p>ಪ್ರಸ್ತುತ ಈ ಕೃತಿಯಲ್ಲಿ 48 ಅಧ್ಯಾಯಗಳಿವೆ. ಕೆಲವು ಅಧ್ಯಾಯಗಳೆಂದರೆ– ಅಂಕಕರಣ (Notation), ಸಂಖ್ಯಾಮಾಪನ (Numeration), ಭಿನ್ನರಾಶಿಗಳು (vulgar Fractiions), ರೂಪಾಂತರಕರಣ (Reduction), ತ್ರೈರಾಶಿಕ (Rule of three), ಉತ್ತಾರ (Discount), ಮಾರ್ಪು (Exchange), ವೈಮಾಯಿಷಿ  (Mensuration)  ಮತ್ತು ಮಾನಸಿಕ ಗಣಿತ (Mental Arithmetic). ಪ್ರತಿಯೊಂದು ಅಧ್ಯಾಯದಲ್ಲಿಯೂ ಆಯಾ ವಿಷಯಗಳನ್ನು ಸ್ಪಷ್ಟವಾಗಿ ನಿರೂಪಿಸಿ ಪ್ರಯೋಗ ಹಾಗೂ ಉದಾಹರಣೆಗಳೊಂದಿಗೆ ವಿವರಿಸಿ ಹಲವಾರು ಅಭ್ಯಾಸಗಳನ್ನು ಅಭ್ಯರ್ಥಿಗಳು ಪರಿಣತಿ ಹೊಂದಲನುವಾಗಿ ನೀಡಿರುತ್ತಾರೆ.</p>
								<p>ಅಧ್ಯಾಯದ ಕೊನೆಗೆ ಅನೇಕ ಸಮಸ್ಯೆಗಳನ್ನು ಬಿಡಿಸಲು ವಿದ್ಯಾರ್ಥಿಗಳಿಗೆ ನೀಡಿ ಪಠ್ಯಾಂತ್ಯದಲ್ಲಿ ಅದಕ್ಕೆ ಉತ್ತರ, ಪರಿಹಾರಗಳನ್ನು ನೀಡಲಾಗಿದೆ. ಎಲ್ಲಿಯೂ ಗೊಂದಲಕ್ಕಾಗಲಿ, ಅಸ್ಪಷ್ಟತೆಗಾಗಲೀ ಅವಕಾಶವಿಲ್ಲದಂತಿದ್ದು ನಿರೂಪಣೆಯು ಸರಳವಾಗಿದೆ.</p>
								<p>ಉದಾಹರಣೆಯಾಗಿ ಒಂದು ನಿರೂಪಣೆಯನ್ನು ಗಮನಿಸಬಹುದು :  ಎರಡು ಸಂಖ್ಯೆಗಳನ್ನಾಗಲಿ ಅಧಿಕವಾಗಿಯಾಗಲಿ ಕೂಡಿಸುವುದಕ್ಕೆ ಸಂಕಲನವೆಂದು ಹೆಸರು. ಮತ್ತು ಎರಡು ಅಥವಾ ಅಧಿಕವಾದ ಸಂಖ್ಯೆಗಳ ಮಧ್ಯದಲ್ಲಿ ಧನವೆಂಬ + ಈ ಗುರ್ತು ಹಾಕಿದರೆ ಇದರ ಉಭಯಪಾರ್ಶ್ವಗಳಲ್ಲಿರುವ ಸಂಖ್ಯೆಗಳನ್ನು ಸಂಕಲನ ಮಾಡಬೇಕೆಂದು ತಿಳಿದುಕೊಳ್ಳತಕ್ಕದ್ದು...... ಸಂಕಲನ ಮಾಡುವಾಗ ಆಯಾ ಸ್ಥಾನಕ್ಕೆ ಸೇರಿದ ಅಂಕೆಗಳೆಲ್ಲಾ ಆಯಾ ಸ್ಥಾನಗಳ ಕೆಳಗೆಯೇ ಬರುವಂತೆ ಬರೆಯಬೇಕು. ಅಂದರೆ ಏಕಗಳೆಲ್ಲಾ ಏಕಸ್ಥಾನದ ಕೆಳಗೆಯೂ ದಶಕಗಳೆಲ್ಲಾ ದಶಕಸ್ಥಾನದ ಕೆಳಗೆಯೂ ಶತಶತಗಳೆಲ್ಲಾ ಶತಸ್ಥಾನಗಳ ಕೆಳಗೆಯೂ ಹೀಗೆಯೇ ಪ್ರತಿ ಅಂಕೆಯೂ ಅದರದರ ನಿಜವಾದ ಸ್ಥಾನದಲ್ಲಿ ಬರೆದು ಇವುಗಳ ಕೆಳಗೆ ಅಡ್ಡಗೀಟು ಎಳೆಯಬೇಕೆಂಬುವದು... ಗೀಟಿನ ಕೆಳಗೆ ಬರುವ ಸಂಖ್ಯೆಯೇ ಒಟ್ಟು. ಇದು ಇಲ್ಲಿನ ಅಚ್ಚುಕಟ್ಟಾದ ನಿರೂಪಣಾ ಕ್ರಮ.</p>
								<p>‘ಅಂಕಕರಣ ಮತ್ತು ಸಂಖ್ಯಾಪಠನ’ ಅಧ್ಯಾಯದಲ್ಲಿ ಒಂದು ಅಪರೂಪವಾದ ಮಾಹಿತಿ ಇದೆ. ಏಕಸ್ಥಾನದಿಂದ ಹಿಡಿದು 33ನೆಯ ಸ್ಥಾನದವೆರೆಗಿನ ಸಂಖ್ಯೆಗಳಿಗೆ ನಾಮನಿರ್ದೇಶನ ಮಾಡಿರುವುದು ಇಲ್ಲಿನ ವಿಶೇಷ. ಅರ್ಥಾತ್ 10ರ 32ನೆಯ ವರ್ಗದ ಸಂಖ್ಯೆಗಳವರೆವಿಗೆ ಅಂದು ಭಾರತದಲ್ಲಿ ಪ್ರಚಲಿತವಿದ್ದ ಹೆಸರುಗಳನ್ನು ನೀಡಿರುವುದು. ಈ ಮಾಹಿತಿಗೆ ಮೂಲ ಆಕರ ಈಗ ಲಭ್ಯವಿಲ್ಲದ ಸಂಸ್ಕೃತದ ಗಣಿತಶಾಸ್ತ್ರ ಗ್ರಂಥವಾದ ‘ಗಣಿತಶಾಸ್ತ್ರ ದೀಪಿಕೆ’ ಎನ್ನುವ ಅಮೂಲ್ಯ ಕೃತಿ.</p>
								<p>ಇದರ ಮೇರೆಗೆ 1ರ ಮುಂದೆ 10 ಸೊನ್ನೆಗಳಿದ್ದರೆ ಅರ್ಬುದ, 11 ಸೊನ್ನೆಗಳಿದ್ದರೆ ನ್ಯರ್ಬುದ,<br/>
								12 ಸೊನ್ನೆಗಳಿದ್ದರೆ ಖರ್ವ, 13 ಸೊನ್ನೆಗಳಿದ್ದರೆ ಮಹಾಖರ್ವ,<br/>
								14 ಸೊನ್ನೆಗಳಿದ್ದರೆ ಪದ್ಮ, 15 ಸೊನ್ನೆಗಳಿದ್ದರೆ ಮಹಾಪದ್ಮ,<br/>
								16 ಸೊನ್ನೆಗಳಿದ್ದರೆ ಕ್ಷೋಣಿ, 17 ಸೊನ್ನೆಗಳಿದ್ದರೆ ಮಹಾಕ್ಷೋಣಿ,<br/>
								18 ಸೊನ್ನೆಗಳಿದ್ದರೆ ಶಂಖ, 19 ಸೊನ್ನೆಗಳಿದ್ದರೆ ಮಹಾಶಂಖ,<br/>
								20 ಸೊನ್ನೆಗಳಿದ್ದರೆ ಕ್ಷಿತಿ, 21 ಸೊನ್ನೆಗಳಿದ್ದರೆ ಮಹಾಕ್ಷಿತಿ,<br/>
								22 ಸೊನ್ನೆಗಳಿದ್ದರೆ ಕ್ಷೋಭೆ, 23 ಸೊನ್ನೆಗಳಿದ್ದರೆ ಮಹಾಕ್ಷೋಭೆ,<br/>
								24 ಸೊನ್ನೆಗಳಿದ್ದರೆ ನಿಧಿ, 25 ಸೊನ್ನೆಗಳಿದ್ದರೆ ಮಹಾನಿಧಿ,<br/>
								26 ಸೊನ್ನೆಗಳಿದ್ದರೆ ಪರತ, 27 ಸೊನ್ನೆಗಳಿದ್ದರೆ ಪರಾರ್ಧ,<br/>
								28 ಸೊನ್ನೆಗಳಿದ್ದರೆ ಸಾಗರ, 29 ಸೊನ್ನೆಗಳಿದ್ದರೆ ಅನಂತ,<br/>
								30 ಸೊನ್ನೆಗಳಿದ್ದರೆ ಅಚಿಂತ್ಯ, 31 ಸೊನ್ನೆಗಳಿದ್ದರೆ ಭೂರಿ,<br/>
								32 ಸೊನ್ನೆಗಳಿದ್ದರೆ ಮಹಾಭೂರಿ ಎನ್ನುವ ಹೆಸರುಗಳನ್ನು 9 ಸಂಸ್ಕೃತದ ಶ್ಲೋಕಗಳನ್ನು ಉದ್ಧರಿಸಿ ನಾಮನಿರ್ದೇಶನ ಮಾಡಿದ್ದಾರೆ. </p>
								<p>ಇದು ಇಲ್ಲಿನವರೆಗೆ ಗೊತ್ತಿಲ್ಲದ ಮಾಹಿತಿ. ಈ ಮಾಹಿತಿ ಅಪೂರ್ವವಾದದ್ದು ಎಂಬ ಅಂಶವನ್ನು ಬೆಂಗಳೂರಿನಲ್ಲಿರುವ ಗಣಿತಶಾಸ್ತ್ರ ವಿದ್ವಾಂಸರಿಂದ ಖಚಿತಪಡಿಸಿಕೊಂಡಿದ್ದೇನೆ.</p>
								<p>ಅನೇಕ ವಿರಳ ಹಾಗೂ ಅಪೂರ್ವ ಮೂಲ ಮಾಹಿತಿಗಳನ್ನು ಹೊಂದಿರುವ ಮತ್ತು ಗಣಿತ ಶಾಸ್ತ್ರದ ಕೆಲವು ಕ್ಲಿಷ್ಟ ಪರಿಕಲ್ಪನೆಗಳನ್ನು ಸರಳ–ಆಕರ್ಷಕ ಶೈಲಿಯಲ್ಲಿ ನಿರೂಪಿಸಿರುವ ಈ ‘ಅಂಕ ಗಣಿತ’  ಕೃತಿಯು ಅಂದಿನ ಕಾಲಘಟ್ಟದ ಮಹತ್ವಪೂರ್ಣ ಗಣಿತಶಾಸ್ತ್ರ ಗ್ರಂಥಗಳ ಸಾಲಿಗೆ ಸೇರುತ್ತದೆ.</p>

							</div>
						</div>
					</div>
					
					<div class="bb-item" id="item7">
						<div class="content">
							<div class="scroller">
								<h2> ಪತ್ರವ್ಯವಹಾರ ಬೋಧಿನಿ</h2>
																
								<p>‘ಕನ್ನಡ ಪತ್ರವ್ಯವಹಾರ ಬೋಧಿನಿಯು ಅಥವಾ ವ್ಯವಹಾರಸಾಹಿತ್ಯ’ ದತ್ತಾಜೀರಾವ ಆಬಾಜೀರಾವ ಸಾವಂತ ಅವರ ಕೃತಿ. ಲೇಖಕರು ಬೆಳಗಾಂವದ ತಮ್ಮ ಶ್ರೀರಾಮತತ್ವ–ಪ್ರಕಾಶ  ಮುದ್ರಾಲಯದಲ್ಲಿ ಮುದ್ರಿಸಿ ಪ್ರಸಿದ್ಧಿಪಡಿಸಿದರು ಎನ್ನುವ ಒಕ್ಕಣೆ ಪುಸ್ತಕದ ಮುಖಪುಟದಲ್ಲಿದೆ. ಪ್ರಸ್ತುತ ಆವೃತ್ತಿಯು ಸುಧಾರಿಸಿದ ೪ನೆಯದಾಗಿದ್ದು ೧೯೨೩ರಲ್ಲಿ ಪ್ರಕಾಶಗೊಂಡಿದೆ. ಇದರ ಅಂದಿನ ಕ್ರಯ ಒಂದು ರುಪಾಯಿ.</p>
								<p>ಈ ಪುಸ್ತಕವನ್ನು ಸಿದ್ಧಪಡಿಸಿ ಕನ್ನಡದಲ್ಲಿ ೧, ೨, ೩ ಆವೃತ್ತಿಗಳನ್ನು ಮುದ್ರಿಸಲು ಆ ಪ್ರತಿಗಳೆಲ್ಲ ಕೂಡಲೇ ತೀರಿಹೋದವು. ಈ ಪುಸ್ತಕದ ವಿಷಯದಲ್ಲಿ ಜನರ ಮನಸ್ಸಿನಲ್ಲಿ ಈ ರೀತಿಯಾದ ಅತ್ಯಾದರವನ್ನು ಕಂಡು ನನಗಾದರೂ ಅತಿ ಸಂತೋಷವಾದದ್ದರಿಂದ ಅದೇ ಪುಸ್ತಕವನ್ನು ಈಗ್ಗೆ ನಾಲ್ಕನೇ ಆವೃತ್ತಿ ತೆಗೆದಿರುತ್ತೇನೆ ಎಂದು ಲೇಖಕರು ಹೇಳಿರುವುದು ಇದರ ಜನಪ್ರಿಯತೆಗೆ ಸಾಕ್ಷಿಯಾಗಿದೆ.</p>
								<p>ಈ ಪುಸ್ತಕವನ್ನು ಸಿದ್ಧಪಡಿಸಿ ಕನ್ನಡದಲ್ಲಿ ೧, ೨, ೩ ಆವೃತ್ತಿಗಳನ್ನು ಮುದ್ರಿಸಲು ಆ ಪ್ರತಿಗಳೆಲ್ಲ ಕೂಡಲೇ ತೀರಿಹೋದವು. ಈ ಪುಸ್ತಕದ ವಿಷಯದಲ್ಲಿ ಜನರ ಮನಸ್ಸಿನಲ್ಲಿ ಈ ರೀತಿಯಾದ ಅತ್ಯಾದರವನ್ನು ಕಂಡು ನನಗಾದರೂ ಅತಿ ಸಂತೋಷವಾದದ್ದರಿಂದ ಅದೇ ಪುಸ್ತಕವನ್ನು ಈಗ್ಗೆ ನಾಲ್ಕನೇ ಆವೃತ್ತಿ ತೆಗೆದಿರುತ್ತೇನೆ ಎಂದು ಲೇಖಕರು ಹೇಳಿರುವುದು ಇದರ ಜನಪ್ರಿಯತೆಗೆ ಸಾಕ್ಷಿಯಾಗಿದೆ.</p>
								<p>ಸಾವಂತರ ಕುಟುಂಬದಲ್ಲಿ ನಾಲ್ಕು ಜನ ಸಾವಂತರು– ಹರಿ ಸಾವಂತ, ಆಬಾಜಿ ರಾಮಚಂದ್ರ ಸಾವಂತ, ಶಿವಾಜಿರಾವ ಆಬಾಜಿರಾವ ಸಾವಂತ ಮತ್ತು ಪ್ರಸ್ತುತ ದತ್ತಾಜಿರಾವ ಆಬಾಜೀರಾವ ಸಾಮಂತ ಎನ್ನುವ ನಾಲ್ಕು ಲೇಖಕರಿದ್ದು, ಅಷ್ಟೂ ಜನ ಬೇರೆ ಬೇರೆ ಕಾಲಘಟ್ಟದಲ್ಲಿ ಕನ್ನಡದಲ್ಲಿ ವ್ಯವಹಾರ ಸಾಹಿತ್ಯವನ್ನು ಕುರಿತೇ ವಿವಿಧ ರೀತಿಯ ಒಂಬತ್ತು ಕೃತಿಗಳನ್ನು ರಚಿಸಿರುವುದು ವಿಶೇಷ.</p>
								<p>೧೯೨೪ರಲ್ಲಿ ಪ್ರಸ್ತುತ ದತ್ತಾಜಿರಾವ ಆಬಾಜಿರಾವ ಸಾವಂತ ಅವರು ತಮಿಳು ಭಾಷೆಯಲ್ಲಿ ‘ಮುಸಲ್ಮಾನೀ ಶಿಕ್ಷಕ’ ಎನ್ನುವ ಕೃತಿರಚನೆ ಮಾಡಿರುತ್ತಾರೆ. ೧೮೭೭ರಲ್ಲಿಯೇ ಹರಿಸಾವಂತರು ‘ಅಕ್ಷರಾಂಕ ಲಿಪಿಯು’ ಎನ್ನುವ ಕೃತಿ ರಚಿಸಿದ್ದಾರೆ. ಆಬಾಜಿ ರಾಮಚಂದ್ರ ಸಾವಂತರು ೧೮೮೪ರಿಂದ ೧೯೦೯ರವರೆಗೆ ‘ಕನ್ನಡ ಲೇಖನ ಪದ್ಧತಿಯು’, ‘ಚಿತ್ರಬೋಧ ಅಥವಾ ವಿದ್ಯೋದಯ’ (ಸಚಿತ್ರ ಬಾಲಬೋಧೆ), ‘ಕನ್ನಡ ಕವಿತಾ ಪದ್ಧತಿ’, ‘ಮನೋರಂಜಕ ಮಂಜರಿ’, ‘ಲೌಕೋತ್ತರಿ ಹಾಗೂ ಲೇಖನ ಪದ್ಧತಿಯು’ ಎನ್ನುವ ಆರು ಪುಸ್ತಕಗಳನ್ನು ಬರೆದಿರುತ್ತಾರೆ.</p>
								<p>ಶಿವಾಜಿ ರಾವ ಆಬಾಜಿರಾವ ಸಾವಂತರು ೧೯೩೯ರಲ್ಲಿ ಮರಾಠಿ ಭಾಷೆಯಲ್ಲಿ ‘ಕನ್ನಡ ಮತ್ತು ಮರಾಠಿ ಒಂದನೆಯ ಪುಸ್ತಕವು’ ಎನ್ನುವ ಕೃತಿ ರಚಿಸಿರುತ್ತಾರೆ. ಒಟ್ಟಿನಲ್ಲಿ ಆ ಕಾಲಘಟ್ಟದಲ್ಲಿ ಉತ್ತರ ಕರ್ನಾಟಕದ ಭಾಗದಲ್ಲಿ ಶೈಕ್ಷಣಿಕ ಪ್ರಚಾರ ಮತ್ತು ಪ್ರಸಾರದ ದೃಷ್ಟಿಯಿಂದ ಸಾವಂತ ಕುಟುಂಬದವರು ಮಾಡಿರುವ ಪುಸ್ತಕ ಸೇವೆ ಅಮೋಘ. ಪ್ರಸ್ತುತ ಪುಸ್ತಕ ಒಟ್ಟು 162 ಪುಟಗಳನ್ನೊಳಗೊಂಡಿದೆ. ಸಾವಂತರು  ಪುಸ್ತಕದಲ್ಲಿ ಆರಂಭದಿಂದ ಸಮಾಪ್ತಿಯವರೆಗೆ ಒಂದೇ ತರದ ಅಕ್ಷರಗಳನ್ನು ಹಾಕದೇ ವಿದ್ಯಾರ್ಥಿಗಳಿಗೆ ಕನ್ನಡದಲ್ಲಿ ಕೈಬರಹವನ್ನು ಓದಲು ಸುಲಭವಾಗುವಂತೆ ಹಲವು ರೀತಿಯ ಅಕ್ಷರಗಳನ್ನು ಸೇರಿಸಿದ್ದಾರೆ.</p>
								<p>ಪುಸ್ತಕದ ಮೊದಲನೇ ಭಾಗವನ್ನು ಕೇವಲ ಕೈಬರಹದ ಅಕ್ಷರಗಳಿಂದಲೇ ಪೂರ್ಣ ಮಾಡಿರುತ್ತದೆ ಎಂದು ಹೇಳಿರುವುದರಿಂದ ಈ ಪುಸ್ತಕವು ಕಲ್ಲಚ್ಚಿನ ಪ್ರತಿಯಾಗಿದ್ದು, ಕನ್ನಡದಲ್ಲಿ ಕಲ್ಲಚ್ಚಿನ ಮುದ್ರಣವು ಸಾಮಾನ್ಯವಾಗಿ ಸುಮಾರು ೧೮೮೦ರ ಆಸುಪಾಸಿನವರೆಗೆ ಆಗುತ್ತಿದ್ದುದರಿಂದ ಈ ಪುಸ್ತಕದ ಕಾಲವನ್ನು ತಾತ್ಪೂರ್ವಿಕವಾಗಿ ಸುಮಾರು ೧೮೮೫ ಎಂದು ಇಟ್ಟುಕೊಳ್ಳಬಹುದು. ಇದಕ್ಕೆ ಪೂರಕವಾಗಿ ಮುಂದೆ ನಿದರ್ಶನವಾಗಿ ಕೊಟ್ಟಿರುವ ಪತ್ರವೊಂದರಲ್ಲಿ ೫.೮.೧೮೮೧ನೆ ಇಸ್ವಿಯ ತಾರೀಕಿನ ಪ್ರಸ್ತಾಪ ಬರುತ್ತದೆ.</p>
								<p>ವಿವಿಧ ರೀತಿಯ ಪತ್ರಗಳು, ಕೋರ್ಟುಕಚೇರಿಗಳಲ್ಲಿಯೂ ದರಬಾರದಲ್ಲಿಯೂ ಉಪಯೋಗಿಸತಕ್ಕ ವಿಷಯಗಳು, ಶಾಲಾಖಾತೆಯ ಸಂಬಂಧದ ಪತ್ರ ವ್ಯವಹಾರ, ಫೌಜದಾರಿ ಫಿರ್ಯಾದು, ಮುಲಕೀ ಪ್ರಕರಣದ ಪತ್ರ ವ್ಯವಹಾರ, ಫೌಜದಾರಿ ಕೋರ್ಟಿನಲ್ಲಿ ಕೆಲಸ ನಡಿಸುವ ನಮೂನೆಗಳು, ನಿಬಂಧ ಲೇಖನ ಪದ್ಧತಿಯು, ಜಮಾಖರ್ಚು ಬರೆಯುವ ಪದ್ಧತಿ, ವರ್ತಮಾನ ಪತ್ರಗಳಲ್ಲಿ ನೋಟೀಸು ಕೊಡತಕ್ಕ ರೀತಿ– ಈ ಮುಂತಾದ ವಿಷಯಗಳನ್ನು ಕುರಿತು ಅನುಕ್ರಮಣಿಕೆಯಿದೆ.</p>
								<p>ಈ ಪುಸ್ತಕದ ಉಲ್ಲೇಖವು ಕನ್ನಡದ ಯಾವ ಗ್ರಂಥಸೂಚಿಗಳಲ್ಲಿಯೂ ಪ್ರಸ್ತಾಪವಾಗಿಲ್ಲ. ಈ ಪುಸ್ತಕದ ವಿಜ್ಞಪ್ತಿಯುವಿನಲ್ಲಿ ‘ಈ ಹಿಂದುಸ್ತಾನದ ರಾಜ್ಯವು ಇಂಗ್ಲೀಷರ ಸ್ವಾಧೀನವಾದಂದಿನಿಂದ ವಿದ್ಯಾಖಾತೆಯಲ್ಲಿ ದಿನೇದಿನೇ ಸುಧಾರಣೆಯಾಗುತ್ತ ನಡೆದದ್ದರಿಂದ ವಿದ್ಯಾವೃಕ್ಷಕ್ಕೆ ವಿಶೇಷವಾಗಿ ಫಲಪುಷ್ಪಗಳು ಅಭಿವೃದ್ಧಿ ಹೊಂದುತ್ತ ನಡೆದದ್ದನ್ನು ಕಂಡು ಈ  ಹಿಂದುಸ್ಥಾನ ನಿವಾಸಿಗಳಲ್ಲಿ ಸಂತೋಷ ಪಡದೇಯಿದ್ದ ಮನುಷ್ಯನು ಯಾವನಿರುವನು!</p>
								<p>ಇಂಥ ವಿದ್ಯಾವೃದ್ಧಿಯ ಶುಭಶಕುನಂಗಳಂ ಕಂಡು ಆನಂದೋದ್ರೇಕದಿಂದ ನಾನಾದರೂ ಮಹಾರಾಷ್ಟ್ರ ಲಿಪಿಯಲ್ಲಿ ಹೊರಟಂಥ ಅನೇಕ ಪುಸ್ತಕಗಳನ್ನು ಒತ್ತಟ್ಟಿಗೆ ಕೂಡಹಾಕಿ, ಅವುಗಳಲ್ಲಿರುವ ಅತ್ಯುಪಯುಕ್ತ ಮಾಹಿತಿಗಳನ್ನೆಲ್ಲ ಆರಿಸಿ ತೆಗೆದು ಸದ್ಯಕ್ಕೆ ಶಾಲೆಗಳಲ್ಲಿಯೂ ವ್ಯವಹಾರದಲ್ಲಿಯೂ ಕೋರ್ಟು–ಕಚೇರಿ ಮುಂತಾದ ಸ್ಥಳಗಳಲ್ಲಿಯೂ  ಅವಶ್ಯವಾಗಿ ಉಪಯೋಗಕ್ಕೆ ಬರುವಂಥ ವಿಷಯಗಳನ್ನೆಲ್ಲ ಏಕೀಕರಣ ಮಾಡಿ ‘ಪತ್ರವ್ಯವಹಾರ ಬೋಧಿನಿ ಅಥವಾ ವ್ಯವಹಾರಸಾಹಿತ್ಯ’ ಎಂಬ ಈ ಪುಸ್ತಕವನ್ನು ಸಿದ್ಧಪಡಿಸಿ ಕನ್ನಡದಲ್ಲಿ ೧,೨,೩ ಆವೃತ್ತಿಗಳನ್ನು ಮುದ್ರಿಸಿರಲು ಆ ಪ್ರತಿಗಳೆಲ್ಲಾ ಕೂಡಲೇ ತೀರಿಹೋದವು’ ಎಂದು ತಮ್ಮ ಕೃತಿಯ ರಚನೆ ಹಾಗೂ ಸ್ವರೂಪವನ್ನು ಕುರಿತು ಹೇಳಿರುತ್ತಾರೆ.</p>
								<p>ಆರಂಭದಲ್ಲಿ ಲೇಖ್ಯ ಹಾಗೂ ಲೇಖನ ಸಾಮಗ್ರಿಗಳನ್ನು ಕುರಿತ ವಿವರಗಳನ್ನು ನೀಡಿರುತ್ತಾರೆ. ಕೆಲವು ಸೂಚನೆಗಳನ್ನು ಇಲ್ಲಿ ಗಮನಿಸಬಹುದು:  ಯಾವ ಬಾಲಕನು ಕಲಿಯಲಿಚ್ಛಿಸುವನೋ ಅವನು ತನ್ನ ಬದಿಯಲ್ಲಿ ಮೂರು ಅಕ್ಷರಗಳುಳ್ಳ ಕಿತ್ತೆ (=ಕಾಗದ, ಪುಸ್ತಕ), ತೆಳ್ಳಗಿರುವ ಮಸಿ, ಒಂದು ಲೇಖಣ ಇಷ್ಟು ಸಾಹಿತ್ಯವನ್ನು (=ವಸ್ತು) ಯಾವಾಗಲೂ ಇಡಲಿಕ್ಕೆ ಬೇಕು. ಬಾಲಕನು ಕಿತ್ತೆಯ ಕೆಳಭಾಗಕ್ಕೆ ದಪ್ಪನ್ನ ಮಷ್ಟೀಪತ್ರವನ್ನು ತೆಗೆದುಕೊಂಡು ತನ್ನ ಎಡಗಡೆಯ ತೊಡೆಯನ್ನು ನೆಲಕ್ಕೆ ಊರಿ, ಬಲಭಾಗದ ತೊಡೆಯನ್ನು (ಶಿಕ್ಷಕರು ಕೂತು ತೋರಿಸಬೇಕು) ಎಡಗಡೆಯ ತೊಡೆಯ ಮೇಲಿಟ್ಟು ಎಡಗಯ್ಯ ಅಂಗುಷ್ಠ ಮತ್ತು ತರ್ಜನಿಯ ಬೆರಳುಗಳನ್ನು ಕಿತ್ತೆಯ ಎಡಭಾಗದ ಮೇಲೆ ಇಟ್ಟು, ಅದೇ ಸ್ಥಳದ ಕೆಳಗೆ ಉಳಿದ ಮಧ್ಯಮ ಅನಾಮಿಕ ಮತ್ತು ಕನಿಷ್ಠಿಕಾ ಬೆರಳುಗಳಿಂದ ಹತ್ತಿಕ್ಕಿ ಹಿಡಿದು ಕಿತ್ತೆಯ ಮೇಲಿರುವ ಅಕ್ಷರಗಳೊಳಗಿಂದ ಲೇಖಣಿಯನ್ನು ಹೊರಭಾಗಕ್ಕೆ ಹೋಗಗೊಡದೆಚ್ಚರದಿಂದಿರಬೇಕು...</p>
								<p>ಈ ರೀತಿಯಲ್ಲಿ ಲೇಖನಿಯನ್ನು ಹಿಡಿದುಕೊಳ್ಳುವ ಪ್ರಾಥಮಿಕ ಅಂಶಗಳನ್ನು ಕೂಡ ಇಲ್ಲಿ ಹೇಳಿಕೊಡಲಾಗಿದೆ. ಪತ್ರಪ್ರಕರಣದಲ್ಲಿ ಬಂಧು, ಮಿತ್ರ, ಸ್ವಜಾತಿ, ಅನ್ಯ ಜಾತಿ, ವಿವಿಧ ಧರ್ಮದ ಧಾರ್ಮಿಕ ಪೀಠಗಳ ಮುಖ್ಯಸ್ಥರು, ವಿವಿಧ ವೃತ್ತಿಯವರು-ಮುಂತಾದವರಿಗೆ ಪತ್ರ ಬರೆಯುವಾಗಿನ ಒಕ್ಕಣೆಯ ಕ್ರಮವನ್ನು ನಿರೂಪಿಸಿರುತ್ತಾರೆ. ಇಲ್ಲಿ ದೊಡ್ಡಪದವಿಯಲ್ಲಿರುವ ವಿಧವಾಸ್ತ್ರೀಯರಿಗೆ ಪತ್ರ ಬರೆಯುವ ನಮೂನೆಯನ್ನು ನೀಡಿರುವುದು ಕುತೂಹಲಕಾರಿಯಾಗಿದೆ. ದೊಡ್ಡ ಪದವಿಯ ವಿಧವಾ ಸ್ತ್ರೀಗೆ ಪತ್ರ ಬರೆಯುವಾಗ ಶ್ರೀಮಂತ ಗಂಗಾಜಲ ನಿರ್ಮಲ ಮಾತೋಶ್ರೀ ಸಮಾನರಾದ ರಾಜಮಾನ್ಯ ರಾಜಶ್ರೀ... ರವರಿಗೆ ...ಎಂಬ ಬಾಲಕನು ಮಾಡುವ ಸಾಷ್ಟಾಂಗ ಬಿನ್ನಹ ಎಂದಿರಬೇಕು ಎಂಬುದು ಲೇಖಕರ ಅಭಿಪ್ರಾಯ.</p>
								<p>ಉತ್ತರ ಕರ್ನಾಟಕದ ಅಂದಿನ ಕಾಲಘಟ್ಟದಲ್ಲಿದ್ದ ದಿನನಿತ್ಯದ ವ್ಯವಹಾರದ ಬಳಕೆಯ ಕನ್ನಡದ ಜಾಯಮಾನವು ಈ ಪುಸ್ತಕದಿಂದ ಚೆನ್ನಾಗಿ ತಿಳಿಯುತ್ತದೆ. ಕಿತ್ತೆ, ದವತಿ, ಕರ್ಜಖತ, ಕಬಜಾ, ಗಹಾಣಖತ, ಯಾದಿ, ಸಾದಾದಸ್ತು, ಭರಪಾಯಿ, ಸಾಠೆ ಪತ್ರ, ಬಕ್ಷೀಸಪತ್ರ, ಹಪ್ತೆಬಂದಿದಸ್ತು, ನಿಖಾಲಸಾ, ಲಾವಣೀಚೀಟಿ, ಕತಬೆ, ಕಬುಲಾಯತಿ, ಪೋಟಗಿ, ಜುಲುಮೆ, ಹುಕುಮುನಾಮಾ, ಇರಸಾಲು, ಉತಾರು, ಸೋಡಪತ್ರ, ವತನೀ, ರೋಜಕಿರ್ದೀ, ಗಹಾಣಪತ್ರ, ವಾಟಣೀಪತ್ರ, ಪಗಾರದ ಜಂತ್ರಿ – ಇವೇ ಮುಂತಾದ, ದಕ್ಷಿಣ ಕರ್ನಾಟಕದ ಪ್ರದೇಶದಲ್ಲಿ ಬಳಕೆಯಲ್ಲಿಲ್ಲದ ಆಡಳಿತ, ಕೋರ್ಟು ಕಚೇರಿಗಳಲ್ಲಿ ಬಳಸುವ ಅಪೂರ್ವ ದೇಶ್ಯ ಮತ್ತು ಅನ್ಯದೇಶ್ಯ ಶಬ್ದಗಳನ್ನು ಹೇರಳವಾಗಿ ಬಳಸಿದ್ದಾರೆ. ವಿದ್ಯಾರ್ಥಿಗಳು, ಅಧ್ಯಾಪಕರು, ವಕೀಲರು, ವ್ಯಾಪಾರಿಗಳು– ಮುಂತಾದವರಿಗೆ ಬೇಕಾದ ಅವಶ್ಯ ವಿಚಾರಗಳನ್ನು ನಿದರ್ಶನಪೂರ್ವಕ ಇಲ್ಲಿ ವಿವರಿಸಿರುವುದರಿಂದ ಈ ಕೃತಿ ನಾಲ್ಕಾವೃತ್ತ ಮುದ್ರಣಗೊಳ್ಳಲು ಕಾರಣವಾಯಿತು.</p>
								<p>೧೯ನೇ ಶತಮಾನದ ಕೊನೆಯ ಭಾಗದಲ್ಲಿ ಉತ್ತರ ಕರ್ನಾಟಕ ಪ್ರದೇಶದ ಜನತೆಗೆ ಅತ್ಯಂತೋಪಯುಕ್ತವಾದ ಈ ಪುಸ್ತಕವು ಕನ್ನಡದ ವ್ಯವಹಾರ ಹಾಗೂ ಪತ್ರಸಾಹಿತ್ಯ ಪ್ರಕಾರಕ್ಕೆ ಒಂದು ಅಪರೂಪದ ಹಾಗೂ ಮಹತ್ವದ ಸೇರ್ಪಡೆಯಾಗಿದೆ.</p>

							</div>
						</div>
					</div>
					
					<div class="bb-item" id="item8">
						<div class="content">
							<div class="scroller">
								<h2>ಮೈಸೂರು</h2>
							
								<h3>ಡಿ.ವಿ.ಜಿ. ಕಾಣಿಸಿದ ಮೈಸೂರು</h3>
								<p><b>-ಕೆ.ಎಸ್. ಮಧುಸೂದನ</b></p>
								
								<img src="http://46.5c.344a.static.theplanet.com/Prajavani.net/UserFiles/Image/Oct92010/sun9.jpg" alt="" style="width:300px;height:250px">
								
								<p><b>ಒಂದು ಸಂಪೂರ್ಣ ಕೈಪಿಡಿಯಂತಿರುವ ಈ ಗ್ರಂಥದ ಮುನ್ನುಡಿಯಲ್ಲಿ ಇದೇ ಲೇಖಕರು 1915ರಲ್ಲಿ ಕನ್ನಡ ಮತ್ತು ಇಂಗ್ಲಿಷ್ ಎರಡು ಭಾಷೆಗಳಲ್ಲಿಯೂ ಇಂಥದೊಂದು ಸಣ್ಣ ಕೃತಿಯನ್ನು ಪ್ರಕಟಿಸಿದ್ದರೆಂಬ ಮಾಹಿತಿ ಇದೆ.</b></p>
								<p>ಡಿ.ವಿ.ಜಿ. ಎಂಬ ಮೂರಕ್ಷರದಿಂದ ಮನೆಮಾತಾಗಿರುವ ಡಿ.ವಿ.ಗುಂಡಪ್ಪನವರು ಪ್ರಖ್ಯಾತ ಕನ್ನಡ ಲೇಖಕರು, ನಿಜ. ಆದರೆ ಅವರು ಇಂಗ್ಲಿಷ್‌ನಲ್ಲಿಯೂ ಬರೆದದ್ದುಂಟೆ? ಹೌದು ಎನ್ನುವುದಕ್ಕೆ ‘ಆಲ್ ಎಬೌಟ್ ಮೈಸೂರ್’ (ALL ABOUT   MYSORE) ಎಂಬ ಕೃತಿ ಒಂದು ನಿದರ್ಶನ. 1931ರಲ್ಲಿ ಈ ಕೃತಿ ‘ಕರ್ನಾಟಕ ಪಬ್ಲಿಷಿಂಗ್ ಹೌಸ್’ ಎಂಬ ಸಂಸ್ಥೆಯಿಂದ ಪ್ರಕಟವಾಗಿದೆ. </p>
								<p>ಒಂದು ಸಂಪೂರ್ಣ ಕೈಪಿಡಿಯಂತಿರುವ ಈ ಗ್ರಂಥದ ಮುನ್ನುಡಿಯಲ್ಲಿ ಇದೇ ಲೇಖಕರು 1915ರಲ್ಲಿ ಕನ್ನಡ ಮತ್ತು ಇಂಗ್ಲಿಷ್ ಎರಡು ಭಾಷೆಗಳಲ್ಲಿಯೂ ಇಂಥದೊಂದು ಸಣ್ಣ ಕೃತಿಯನ್ನು ಪ್ರಕಟಿಸಿದ್ದರೆಂಬ ಮಾಹಿತಿ ಇದೆ. ಒಟ್ಟು 141 ಪುಟಗಳಿರುವ, 22 ಅಧ್ಯಾಯಗಳಿರುವ, 30 ಕಪ್ಪು-ಬಿಳುಪು ಛಾಯಾಚಿತ್ರಗಳಿರುವ ಈ ಪುಸ್ತಕ ‘ದಿ ಬೆಂಗಳೂರು ಪ್ರೆಸ್’ನಲ್ಲಿ ಒಂದೇ ಒಂದು ಅಚ್ಚಿನ ದೋಷವಿಲ್ಲದೆ ಪ್ರಕಟಗೊಂಡಿದೆ. </p>
								<p>‘ಆಲ್ ಎಬೌಟ್ ಮೈಸೂರ್’ ಕೃತಿ ಮೈಸೂರು ರಾಜ್ಯದ ಸಮಗ್ರ ಪರಿಸ್ಥಿತಿಯನ್ನು ಓದುಗರಿಗೆ ಪರಿಚಯಿಸುತ್ತದೆ. ಇದರ ಪರಿವಿಡಿಯನ್ನು ಗಮನಿಸಿ: </p>
								<p>ಭೌತಿಕ ಲಕ್ಷಣಗಳು, ಸಸ್ಯ ಮತ್ತು ಜಂತುಗಳು, ಭೂ ವಿಜ್ಞಾನ ಮತ್ತು ಗಣಿಗಾರಿಕೆ, ಭಾಷೆ, ಚರಿತ್ರೆ, ಸರಕಾರ, ಶಿಕ್ಷಣ, ಕೈಗಾರಿಕೆ ಹಾಗೂ ವಾಣಿಜ್ಯ, ಕಲೆ ಹಾಗೂ ವಾಸ್ತುಶಿಲ್ಪ, ವ್ಯವಸಾಯ ಹಾಗೂ ರೇಷ್ಮೆ ವಿಜ್ಞಾನ, ವೈದ್ಯಕೀಯ ಹಾಗೂ ಆರೋಗ್ಯ, ರಾಜ್ಯದ ಆರ್ಥಿಕ ಪರಿಸ್ಥಿತಿ, ಜನಗಣತಿ ಹಾಗೂ ಇತರೆ ವಿಷಯಗಳು, ಬೆಂಗಳೂರು, ಶ್ರಿರಂಗ ಪಟ್ಟಣ, ಮೈಸೂರು, ರಾಜ್ಯಸ್ಥಳ ವಿಚಾರ (ಗೆಜೆಟಿಯರ್), ಸಂಘಸಂಸ್ಥೆಗಳು,  ಅನುಕ್ರಮೀ ದಿವಾನರುಗಳು, ರಾಜ್ಯದ ಕೆಲವು ಪ್ರಮುಖ ಅಧಿಕಾರಿಗಳು- ಹೀಗೆ ಒಟ್ಟು ಇಪ್ಪತ್ತು ಅಧ್ಯಾಯಗಳನ್ನು ಪುಸ್ತಕ ಹೊಂದಿದೆ.</p>
								<p>ಈ ಪುಸ್ತಕ ಇಂದು ಕೂಡ ಹಳೆಯ ಮೈಸೂರು ರಾಜ್ಯದ ಅಧ್ಯಯನ ಮಾಡಬಯಸುವವರಿಗೆ ಅನೇಕ ಅಪೂರ್ವ ಮಾಹಿತಿಗಳನ್ನು ಒದಗಿಸುವಂತಿದೆ. ಉದಾಹರಣೆಗೆ 18ನೆಯ ಅಧ್ಯಾಯದಲ್ಲಿ, ಮೈಸೂರು ರಾಜ್ಯದಲ್ಲಿ ಅಂದು ಪ್ರಸಿದ್ಧಿಯನ್ನು ಪಡೆದಿದ್ದ 13 ಸಂಘಸಂಸ್ಥೆಗಳ ವಿವರಗಳಿವೆ: ಬೆಂಗಳೂರಿನ ಸೌತ್ ಇಂಡಿಯನ್ ಸೈನ್ಸ್ ಅಸೋಸಿಯೇಷನ್, ಮೈಸೂರ್ ಇಂಜಿನಿಯರ್ಸ್‌ ಅಸೋಸಿಯೇಷನ್, ಮೈಸೂರ್ ಚೇಂಬರ್ ಆಫ್ ಕಾಮರ್ಸ್, ಮಿಥಿಕ್ ಸೊಸೈಟಿ ಸೇರಿದಂತೆ ಇನ್ನೂ ಹತ್ತು ಸಂಸ್ಥೆಗಳ ವಿವರಗಳಿವವೆ. ಸಂಘಸಂಸ್ಥೆಗಳ ಸ್ಥಾಪನೆ, ಧ್ಯೇಯೋದ್ದೇಶಗಳು, ಕಾರ್ಯಕಾರೀ ವರ್ಗ, ಸದಸ್ಯರ ಸಂಖ್ಯೆ, ಅವು ಪ್ರಕಟಿಸುವ ವಾರ್ತಾಪತ್ರ ಇವುಗಳನ್ನೊಳಗೊಂಡ ಸಮಗ್ರ ಪರಿಚಯವನ್ನು ಅಧಿಕೃತ ದಾಖಲೆಗಳ ಸಮೇತ ನೀಡಲಾಗಿದೆ.</p>
								<p>ರಾಜ್ಯದ ಕೆಲವು ಪ್ರಮುಖ ಅಧಿಕಾರಿಗಳು ಎಂಬ ಅಧ್ಯಾಯದಲ್ಲಿ ಅಂದಿನ ಮೈಸೂರು ರಾಜ್ಯದ 31 ಮಂದಿ ಪ್ರಮುಖ ಅಧಿಕಾರಿಗಳ ಪಟ್ಟಿಯನ್ನೂ, ಅವರು ಪಡೆಯುತ್ತಿದ್ದ ಸಂಬಳದ ಮೊತ್ತವನ್ನೂ ದಾಖಲಿಸಲಾಗಿದೆ.  ಈ ಪಟ್ಟಿಯ ಪ್ರಕಾರ ಅಂದಿನ ಮೈಸೂರು ಹೈಕೋರ್ಟಿನ ಮುಖ್ಯ ನ್ಯಾಯಾಧೀಶರು ರಾಜಧರ್ಮ ಪ್ರವೀಣ ಸಿ.ಎಸ್.ದೊರೆಸ್ವಾಮಿ ಅಯ್ಯರ್. ಅವರ ಸಂಬಳ 2,500 ರೂಪಾಯಿ. ಮೈಸೂರು ವಿಶ್ವವಿದ್ಯಾನಿಲಯದ ಉಪಕುಲಪತಿ ಡಾ. ಇ.ಪಿ.ಮೆಟ್‌ಕ್ಲಾಫ್. ಅವರ ಸಂಬಳ 1,750 ರೂಪಾಯಿ. ಸೆನ್ಸಸ್ ಸೂಪರಿಂಟಿಂಡೆಂಟ್ ಆಗಿದ್ದವರು ಮಾಸ್ತಿ ವೆಂಕಟೇಶ ಅಯ್ಯಂಗಾರ್. ಅವರ ಸಂಬಳ 1,000 ರೂಪಾಯಿ. ಲಂಡನ್ನಿನಲ್ಲಿ ಟ್ರೇಡ್ ಕಮಿಷನರ್ ಆಗಿದ್ದವರು ಸಿ.ರಂಗನಾಥ ರಾವ್. ಅವರ ಸಂಬಳ 1,600 ಪೌಂಡುಗಳು.</p>
								<p>ಶಿಕ್ಷಣ ಎಂಬ ಅಧ್ಯಾಯದಲ್ಲಿ- ಸಾರ್ವಜನಿಕ ಶಿಕ್ಷಣ ಇಲಾಖೆ, ಮೈಸೂರು ವಿಶ್ವವಿದ್ಯಾಲಯ ಹಾಗೂ ಇಂಡಿಯನ್ ಇನ್‌ಸ್ಟಿಟ್ಯೂಟ್ ಆಫ್ ಸೈನ್ಸ್- ಮೂರು ಸಂಸ್ಥೆಗಳ ಕಿರು ಪರಿಚಯವಿದೆ. ಮೈಸೂರು ವಿಶ್ವವಿದ್ಯಾಲಯದ ಅಧೀನ ಕಾಲೇಜುಗಳಾದ ಮೈಸೂರಿನ ಮಹಾರಾಜ ಕಾಲೇಜು, ಮಹಾರಾಣಿ ಕಾಲೇಜು, ಮೆಡಿಕಲ್ ಕಾಲೇಜು, ಬೆಂಗಳೂರಿನ ಸೆಂಟ್ರಲ್ ಕಾಲೇಜು- ಇವುಗಳ ವಿವರಗಳಿವೆ. ಸೆಂಟ್ರಲ್ ಕಾಲೇಜಿನ ವಿದ್ಯಾರ್ಥಿಗಳಿಗೆ ಒಂದು ವಿದ್ಯಾರ್ಥಿ ನಿಲಯವಿದ್ದದ್ದರ ಬಗ್ಗೆ ಪ್ರಸ್ತಾಪವಿದೆ. ಬೆಂಗಳೂರಿನ ನ್ಯಾಷನಲ್ ಹೈಸ್ಕೂಲಿನಲ್ಲಿ 1930ರಲ್ಲಿ 297 ವಿದ್ಯಾರ್ಥಿಗಳು ವ್ಯಾಸಂಗ ಮಾಡುತ್ತಿದ್ದರೆಂಬ, 91 ವಿದ್ಯಾರ್ಥಿಗಳು ಎಸ್.ಎಸ್.ಎಲ್.ಸಿ ಪರೀಕ್ಷೆಗೆ ಕಟ್ಟಿದರೆಂಬ ವಿವರವೂ ಇದೆ. </p>
								<p>1911ರ ಜುಲೈ 24ರಂದು ಸ್ಥಾಪನೆಗೊಂಡ ‘ಇಂಡಿಯನ್ ಇನ್‌ಸ್ಟಿಟ್ಯೂಟ್ ಆಫ್ ಸೈನ್ಸ್’ ಸಂಸ್ಥೆಯ ಬಗೆಗೆ, ಅದರ ಧ್ಯೇಯೋದ್ದೇಶ, ಗ್ರಂಥಾಲಯ, ಪ್ರಯೋಗಾಲಯಗಳು, ಚೇರುಗಳು, ಇತ್ಯಾದಿಗಳ ಬಗ್ಗೆ ಮಾಹಿತಿ ಇದೆ. ಆ ಸಂಸ್ಥೆಯ ಗ್ರಂಥಾಲಯದಲ್ಲಿದ್ದ ಪುಸ್ತಕಗಳ ಸಂಖ್ಯೆ-18,941. 1930-31ರಲ್ಲಿ ಸಂಸ್ಥೆಯ ಆದಾಯ ರೂ. 5,94,384; ವೆಚ್ಚ ರೂ. 5,40,711.</p>
								<p>ಸರ್ ಸಿ.ವಿ.ರಾಮನ್ ಅವರು ತಮಗೆ ನೊಬೆಲ್ ಬಹುಮಾನ ತಂದುಕೊಟ್ಟ ‘ರಾಮನ್ ಎಫೆಕ್ಟ್’ ಎಂಬ ಶೋಧವನ್ನು ಪ್ರಥಮ ಬಾರಿಗೆ ಘೋಷಿಸಿದ್ದು ‘ಸೌತ್ ಇಂಡಿಯನ್ ಸೈನ್ಸ್ ಅಸೋಸಿಯೇಷನ್’ ಎಂಬ ಬೆಂಗಳೂರಿನ ಸಂಸ್ಥೆಯಲ್ಲಿ. </p>
								<p>ಭಾಷೆ ಎಂಬ ಅಧ್ಯಾಯದಲ್ಲಿ ಡಿ.ವಿ.ಜಿ. ಅವರು ‘ಕುಮಾರವ್ಯಾಸ ಭಾರತ’ವನ್ನು ಕುರಿತು ಬರೆದಿರುವ ಈ ಮಾತುಗಳನ್ನು ಗಮನಿಸಿ: This  is perhaps the grandest epic poem in the language. For vastness of conception, for vividness of portraiture, for the variegated splendors of a colossal and complex drama, for the sweep of imagination that can reproduce for us the </p>
								<p>varying notes mixed in a mighty clash of human forces - avarice, indignation, pity, melancholy, love, hate, scorn, irony, desperation, terror, heroism, nobility, envy, meanness, magnanimity, faith, hope for a sustained spiritual idealism and a kindly and manful attitude towards life , as well as for naturalness and freedom and vigour of style, this work stands supreme.  </p>
								<p>ಒಟ್ಟಿನಲ್ಲಿ, ಸಾರ್ವಜನಿಕರ ಗಮನಕ್ಕೆ ಅಷ್ಟಾಗಿ ಬಾರದ ಒಂದು ಅಮೂಲ್ಯ ಅಪೂರ್ವ ಕೃತಿ ಇದು.ಅವರು ಇನ್ನೂ ಏಳೆಂಟು ಸಣ್ಣಪುಟ್ಟ ಇಂಗ್ಲಿಷ್ ಪುಸ್ತಕಗಳನ್ನು ಬರೆದಿರುವುದುಂಟು.</p>

							</div>
						</div>
					</div>
					
					<div class="bb-item" id="item9">
						<div class="content">
							<div class="scroller">
								<h2> ಕಿರಿಯ ಕಾಣಿಕೆ</h2>
															
								<h3>ಕಿರಿಯ ಕಾಣಿಕೆ, ಹಿರಿಯ ಕಾಣ್ಕೆ</h3>
								<p><b>-ಕೆ.ಎಸ್. ಮಧುಸೂದನ</b></p>
								<p><b>ಕನ್ನಡದ ಚತುರ್ಮುಖರ ಆರಂಭದ ಕವಿತೆಗಳಿರುವ ‘ಕಿರಿಯ ಕಾಣಿಕೆ’ ನಿಜಕ್ಕೂ ‘ಹಿರಿಯ ಕಾಣ್ಕೆ’ಯೇ ಸರಿ.</b></p>
								<p>ಇದು 1928ರಲ್ಲಿ ಪ್ರಕಟವಾದ ಕವಿತೆಗಳ ಸಂಗ್ರಹ ‘ಕಿರಿಯ ಕಾಣಿಕೆ’. ಶ್ರೀಮನ್ಮಹಾರಾಜರವರ ಕಾಲೇಜಿನ ಕರ್ನಾಟಕ ಸಂಘದ ವಿದ್ಯಾರ್ಥಿಗಳು ಕೆಲವರು ರಚಿಸಿರತಕ್ಕ ಪುಸ್ತಕ.</p>
								<p>ಇದರಲ್ಲಿ ತೀ.ನಂ. ಶ್ರೀಕಂಠಯ್ಯನವರ 8 ಕವಿತೆಗಳು, ಕೆ.ವಿ. ಪುಟ್ಟಪ್ಪನವರ 7 ಕವಿತೆಗಳು, ಎ.ಕೆ. ಪುಟ್ಟರಾಮು ಅವರ 3 ಕವಿತೆಗಳು, ಎಲ್.ಗುಂಡಪ್ಪ ಅವರ 8 ಕವಿತೆಗಳು, ಪಿ.ಟಿ. ನರಸಿಂಹಾಚಾರ್ ಅವರ 2 ಕವಿತೆಗಳು ಮತ್ತು ಡಿ.ಎಲ್. ನರಸಿಂಹಾಚಾರ್ ಅವರ 2 ಕವಿತೆಗಳು, ಹೀಗೆ ಒಟ್ಟು 30 ಕವಿತೆಗಳಿವೆ.</p>
								<p>ಈ ಸಂಕಲನವನ್ನು ಮಹಾರಾಜರವರ ಕಾಲೇಜು, ಮೈಸೂರು, ಇಲ್ಲಿನ ಕರ್ನಾಟಕ ಸಂಘವು ಟಿ.ಎಸ್. ವೆಂಕಣ್ಣಯ್ಯನವರ ಉಪಾಧ್ಯಕ್ಷತೆಯಲ್ಲಿ ಪ್ರಕಟಿಸಿದೆ. ಇದನ್ನು ಮೇಲ್ಕಂಡ ವಿದ್ಯಾರ್ಥಿಗಳು-</p>

								<div align="center">
								<p>ಗುರುವೆ, ನೀವು ಕಲಿಸಿದೆರಡು<br/>ಚರಣಗಳನೆ ಮರಳಿ ಹಾಡಿ,<br/>ಕಿರಿಯ ಕಾಣಿಕೆಯನು ತಂದೆ<br/>ವಿದನು, ಸಲಿಸಲು-<br/>ಹಿರಿಯರಾಡುವುದನೆ ಹಸುಳೆ<br/>ತೊದಲಿ ನಲಿಯವೆ!<br/>
								</div>

								<p>ಎಂದು ಹೇಳಿ ಅರ್ಪಣಾಭಾವದಿಂದ ಸಂಘದ ಅಧ್ಯಕ್ಷರಾದ ಬಿ.ಎಂ. ಶ್ರೀಕಂಠಯ್ಯನವರಿಗೆ ಅರ್ಪಿಸಿರುತ್ತಾರೆ.</p>
								<p>ಈ ಕೃತಿಯು ಬಿ.ಎಂ.ಶ್ರೀಯವರ ‘ಇಂಗ್ಲಿಷ್ ಗೀತಗಳು’ ಕೃತಿಯ ವಿಸ್ತೃತ ಮುದ್ರಣ ಪ್ರಕಟವಾದ 1926ರ ನಂತರದ ಎರಡು ವರ್ಷಗಳಲ್ಲಿಯೇ ಬಂದಿರುವುದು ಗಮನಾರ್ಹ. ಬಿ.ಎಂ.ಶ್ರೀಯವರ ದಟ್ಟವಾದ ಪ್ರಭಾವ ಯುವ ಹಾಗೂ ವಿದ್ಯಾರ್ಥಿ ಕವಿಗಳ ಮೇಲೆ ಯಾವ ಪ್ರಮಾಣದಲ್ಲಿತ್ತು ಎಂಬುದಕ್ಕೆ ‘ಕಿರಿಯ ಕಾಣಿಕೆ’ ಒಂದು ಉದಾಹರಣೆ.</p>
								<p>ಈ ಸಂಕಲನವನ್ನು ಕುರಿತು ಎಸ್.ಅನಂತನಾರಾಯಣ ಅವರು ತಮ್ಮ ‘ಹೊಸಗನ್ನಡ ಕವಿತೆಯ ಮೇಲೆ ಇಂಗ್ಲಿಷ್ ಕಾವ್ಯದ ಪ್ರಭಾವ’ ಕೃತಿಯಲ್ಲಿ-</p>
								<p>‘ಶ್ರೀ’ಯವರ ಶಿಷ್ಯರು ನಡೆಸಿದ ಪ್ರಯೋಗಗಳನ್ನು ‘ಕಿರಿಯ ಕಾಣಿಕೆ’ ಮತ್ತು ‘ತಳಿರು’ ಎಂಬ ಎರಡು ಕವನ ಸಂಕಲನಗಳಲ್ಲಿ ಕೂಡಿಸಿದರು. ‘ಕಿರಿಯ ಕಾಣಿಕೆ’ (1928)ಯಲ್ಲಿ ಹಲವು ಅನುವಾದಗಳೂ, ಕೆಲವು ಸ್ವತಂತ್ರ ಕವನಗಳೂ ಇವೆ. ‘ಶ್ರೀ’ಯವರು ಹೊಸ ಬಗೆಯ ಕಾವ್ಯದ ಸಂಗ್ರಹವನ್ನು ಪ್ರಕಟಿಸಿ ಇನ್ನೂ ಎರಡು ವರ್ಷಗಳಾಗಿದ್ದುವು. ಆದರೂ ಕನ್ನಡ ಕವಿಗಳು ಆಗಲೇ ಹೊಸ ರೀತಿಯ ಸಾಹಿತ್ಯದ ಸ್ಫೂರ್ತಿಯನ್ನು ಅರಗಿಸಿಕೊಂಡಿದ್ದರು.</p>
								<p>‘ಕಿರಿಯ ಕಾಣಿಕೆ’ಯ ಕವಿತೆಗಳಲ್ಲಿ ಉತ್ತಮ ಸಿದ್ಧಿಯು ಕಾಣುತ್ತದೆ. ಎಲ್. ಗುಂಡಪ್ಪನವರ ‘ಚಟಾಕಿ’ಯಂತಹ ಉತ್ತಮವಾದ ಅಣಕವಾಡು, ಪುಟ್ಟಪ್ಪನವರ ರೂಪಾಂತರ ಕವಿತೆ ‘ಬೊಮ್ಮನಹಳ್ಳಿಯ ಕಿಂದರಿಜೋಗಿ’, ಪು.ತಿ.ನ ಅವರ ಮನಮುಟ್ಟುವ ಕವಿತೆ ‘ನನ್ನ ನಾಯಿ’, ಮನದ ಒಳತೋಟಿಯನ್ನು ಸ್ಫುಟವಾಗಿ ತೋರುವ ತೀ.ನಂ.ಶ್ರೀ ಅವರ ‘ಎರಡು ದಾರಿ’ಯಂತಹ ಮಾರ್ಮಿಕ ಚಿತ್ರ ಇವೆಲ್ಲವೂ ಮುಂದೆ ಈ ಕವಿಗಳು ಪಡೆದ ಸಿದ್ಧಿಗುಣವನ್ನು ಸೂಚಿಸುವ ಗುರುತುಗಳಂತಿವೆ’ ಎಂದು ಅಭಿಪ್ರಾಯಪಟ್ಟಿರುತ್ತಾರೆ.</p>
								<p>ಮುನ್ನುಡಿಯಲ್ಲಿ ಟಿ.ಎಸ್. ವೆಂಕಣ್ಣಯ್ಯನವರು ‘ಸಾಂಪ್ರದಾಯಿಕ ಕಾವ್ಯಗಳಲ್ಲಿ ಮಮತೆಯುಳ್ಳವರನೇಕರು ಈ ಹೊಸ ಕವನಗಳಲ್ಲಿನ ಸೌಂದರ್ಯವನ್ನೂ ಸ್ವಾರಸ್ಯವನ್ನೂ ಗ್ರಹಿಸಲಾರದವರಾಗಿ ಇವುಗಳು ಕಾವ್ಯಗಳೇ ಅಲ್ಲವೆನ್ನುವಷ್ಟು ದೂರ ಹೋಗುತ್ತಾರೆ. ಈ ವಿಧವಾದ ಅಭಿಪ್ರಾಯಕ್ಕೆ ಅನಭ್ಯಾಸವೇ ಮುಖ್ಯ ಕಾರಣ. ಅಭ್ಯಾಸ ಮಾಡಿದರೆ, ಪ್ರಯತ್ನಪಟ್ಟರೆ ಅವರೂ ಈ ಕವನಗಳ ಸ್ವಾರಸ್ಯವನ್ನು ಗ್ರಹಿಸಬಹುದು.</p>
								<p>ಹಾಗೆ ಮಾಡುವುದರಿಂದ ಪ್ರಯೋಜನವುಂಟು. ‘ಹೊಸ ದಾರಿಯಲ್ಲಿ ಹೋಗಕೂಡದು. ಪ್ರಾಚೀನ ಸಂಪ್ರದಾಯವನ್ನೇ ಅನುಸರಿಸಬೇಕು’ ಎಂದು ಈ ಕಾಲದ ಕವಿಗಳನ್ನು ನಿರ್ಬಂಧಪಡಿಸುವುದು ನ್ಯಾಯವಲ್ಲವೆಂದು ತೋರುತ್ತದೆ’ ಎಂದು ಹೇಳಿರುವ ಮಾತುಗಳು ಅರ್ಥಪೂರ್ಣವಾಗಿವೆ. ಈ ಸಂಕಲನ ಮತ್ತು ಮುನ್ನುಡಿ ಹೊಸಗನ್ನಡ ಕಾವ್ಯಚರಿತ್ರೆಯಲ್ಲಿ ಚಾರಿತ್ರಿಕ ಹಾಗೂ ಗುಣಾತ್ಮಕ ಮಹತ್ವವನ್ನು ಹೊಂದಿವೆ.</p>
								<p>ಇಲ್ಲಿನ ವಿದ್ಯಾರ್ಥಿ ಕವಿ ಕೆ.ವಿ.ಪುಟ್ಟಪ್ಪ ಮುಂದೆ ‘ಕುವೆಂಪು’ ಆಗಿ ಕನ್ನಡದ ಮಹಾಕವಿಯಾದದ್ದು ಈಗ ಇತಿಹಾಸ. ಹಾಗೆಯೇ ಇಲ್ಲಿನ ವಿದ್ಯಾರ್ಥಿ ಕವಿ ಪಿ.ಟಿ. ನರಸಿಂಹಾಚಾರ್ ಅವರು ‘ಪು.ತಿ.ನ’ ಕಾವ್ಯನಾಮದಿಂದ ಹೊಸಗನ್ನಡ ಕಾವ್ಯದ ರತ್ನತ್ರಯರಲ್ಲೊಬ್ಬರಾಗಿರುವುದೂ ಇತಿಹಾಸವೇ.</p>
								<p>ಈ ಸಂಕಲನದ ಇನ್ನೊಂದು ವಿಶೇಷವೆಂದರೆ ಡಿ.ಎಲ್. ನರಸಿಂಹಾಚಾರ್ ಅವರ ಎರಡು ಕವಿತೆಗಳಿರುವುದು. ಮುಂದೆ ಅವರು ಕವಿತೆಗಳನ್ನು ರಚಿಸಲೇ ಇಲ್ಲ. ವಿದ್ವತ್ಪೂರ್ಣ ಸಂಶೋಧಕರಾದರು.</p>
								<p>ಅವರ ‘ಬಿಡುಗಡೆ’ ಎಂಬ ಸಾನೆಟ್ ಅತ್ಯಂತ ಕುತೂಹಲಕಾರಿ ಪ್ರಯೋಗ. ಇದರಲ್ಲಿ ಒಂದು ದ್ವಿಪದಿ ಹಾಗೂ ಮೂರು ಚೌಪದಿಗಳಿದ್ದು ಪೆಟ್ರಾರ್ಕ್ ಅಥವಾ ಷೇಕ್ಸ್‌ಪಿಯರನ್ ಸಾನೆಟ್ ಮಾದರಿಗೆ ಸೇರದೆ ಹೊಸ, ಸ್ವತಂತ್ರ ಪ್ರಯೋಗವಾಗಿದೆ.</p>
								<p>ದ್ವಿತೀಯಾಕ್ಷರ ಪ್ರಾಸವನ್ನುಳಿಸಿಕೊಂಡಿರುವ ಈ ಸಾನೆಟ್ ನಿಜಕ್ಕೂ ಒಂದು ಯಶಸ್ವೀ ಪ್ರಯೋಗ. ಮುಂದೆ ಸಾನೆಟ್ ಪ್ರಕಾರ ಕನ್ನಡದಲ್ಲಿ ಅಪೂರ್ವ ಸಾಧನೆ ಮಾಡಿದ್ದೂ ಇತಿಹಾಸವೇ.</p>
								<p>ಕನ್ನಡದ ಅತ್ಯಂತ ಮಹತ್ವದ ಕವಿಗಳಾದ ಕುವೆಂಪು ಹಾಗೂ ಪು.ತಿ.ನ ಅವರೊಂದಿಗೆ ಅಪೂರ್ವ ಸಂಶೋಧಕದ್ವಯರಾದ ತೀ.ನಂ. ಶ್ರೀಕಂಠಯ್ಯ ಹಾಗೂ ಡಿ.ಎಲ್. ನರಸಿಂಹಾಚಾರ್- ಈ ಕನ್ನಡದ ಚತುರ್ಮುಖರ ಆರಂಭದ ಕವಿತೆಗಳಿರುವ ‘ಕಿರಿಯ ಕಾಣಿಕೆ’ ನಿಜಕ್ಕೂ ‘ಹಿರಿಯ ಕಾಣ್ಕೆ’ಯೇ ಸರಿ.</p>

							</div>
						</div>
					</div>
					
					<div class="bb-item" id="item10">
						<div class="content">
							<div class="scroller">
								<h2>ಹಕ್ಕಿ ಹಾರುತಿದೆ</h2>
																
								<p>`ಹಕ್ಕಿ ಹಾರುತಿದೆ' 1930ರಲ್ಲಿ ಮೊದಲನೆಯ ಮುದ್ರಣ ಕಂಡ `ಗೆಳೆಯರ ಗುಂಪು~ ಪ್ರಕಟಿಸಿದ ಕವಿತಾ ಸಂಕಲನ. ಕನ್ನಡದ ನವೋದಯ ಕಾವ್ಯದ ಸಂದರ್ಭದಲ್ಲಿ `ಗೆಳೆಯರ ಗುಂಪು~ ಮಾಡಿರುವ ಸಾಧನೆ ಅಪಾರ. ಗೆಳೆಯರ ಗುಂಪಿನ ನೇತಾರರು ನಿಜವಾಗಿಯೂ ಬೇಂದ್ರೆಯವರು.</p>
								<p>ಅವರ ಜೊತೆಗೆ ಮುಗಳಿ, ಗೋಕಾಕ್, ಬೆಟಗೇರಿ ಕೃಷ್ಣಶರ್ಮ, ಸಿಂಪಿ ಲಿಂಗಣ್ಣ, ಜಡಭರತ, ಶ್ರಿಧರ ಶಿವರಾಮ ಖಾನೋಳ್ಕರ, ಸಾಲಿ ರಾಮಚಂದ್ರ ರಾಯರು, ಧೂಲಾ ಸಾಹೇಬ, ನಾರಾಯಣ ಸಂಗಮ, ಬುರ್ಲಿ ಬಿಂದುಮಾಧವ, ಮಧುರ ಚೆನ್ನ ಮುಂತಾದ ಪ್ರಸಿದ್ಧ ಲೇಖಕರಿದ್ದರು. `ಗೆಳೆಯರ ಗುಂಪ~ನ್ನು ಕುರಿತು `ವ್ಯವಸ್ಥಿತವಾದ ಅಭ್ಯಾಸ ನಡೆದುದು ಗುಂಪಿನ ನಡುವೆ~ ಎಂದು ಬೆಟಗೇರಿ ಕೃಷ್ಣಶರ್ಮರು ಹೇಳಿದರೆ, ಗೋಕಾಕರು `ಗುಂಪಿನ ಮೂಲಕ ಕರ್ನಾಟಕದ ಪರಿಚಯವು ನನಗಾಯಿತು~ ಎನ್ನುತ್ತಾರೆ.</p>
								<p>`ಗೆಳೆಯರ ಗುಂಪು ಒಂದು ಸ್ವಾಭಾವಿಕ ಬೆಳೆವಣಿಗೆಯಲ್ಲಿತ್ತು. ಅದು ಹೊರಗಣ್ಣಿಗೆ ಗುಂಪಾಗಿಯೂ ಒಳಗಣ್ಣಿಗೆ ಮೂರ್ತಿಶಿಲ್ಪಶಾಲೆಯಾಗಿಯೂ ರೂಪುಗೊಳ್ಳುತ್ತಿತ್ತು~ ಎಂದು ಸ್ವತಃ ಬೇಂದ್ರೆಯವರೇ ಗೆಳೆಯರ ಗುಂಪಿನ ಬಗ್ಗೆ ಬರೆಯುತ್ತಾರೆ.</p>
								<p>ಆಲೂರ ವೆಂಕಟರಾಯರ ಸಂಪಾದಕತ್ವದ `ಜಯಕರ್ನಾಟಕ~ ಪತ್ರಿಕೆಯಲ್ಲಿ ಗೆಳೆಯರ ಗುಂಪಿನವರು ತಮ್ಮ ಕವಿತೆ, ವಿಮರ್ಶೆಗಳನ್ನು ಪ್ರಕಟಿಸಿದರು. ಮುಂದೆ ಆ ಗೆಳೆಯರೇ `ಮನೋಹರ ಗ್ರಂಥ ಮಾಲೆ~ ಪ್ರಕಾಶನ ಸಂಸ್ಥೆ ಮತ್ತು  `ಜಯಂತಿ~ ಪತ್ರಿಕೆಗಳ ಸ್ಥಾಪನೆಗೆ ಕಾರಣರಾದರು.</p>
								<p>ಬೇಂದ್ರೆಯವರು ಗೆಳೆಯರ ಗುಂಪಿನ ಪರವಾಗಿ ಸಂಪಾದಿಸಿದ ಕವನ ಸಂಕಲನ `ಹಕ್ಕಿ ಹಾರುತಿದೆ~. ಈ ಸಂಕಲನವನ್ನು `ಜಯಕರ್ನಾಟಕ ಗ್ರಂಥಮಾಲೆ~ಗಾಗಿ ಕುಲಕರ್ಣಿ ಶೇಷಗಿರಿ ರಾಯರು ಪ್ರಕಾಶಪಡಿಸಿದ್ದಾರೆ. ಅಷ್ಟ ಕಿರೀಟಾಕಾರದ 80+18 ಪುಟಗಳ ಈ ಕೃತಿ ಜಯಕರ್ನಾಟಕ ಗ್ರಂಥಮಾಲೆಯ ಪ್ರಥಮ ಪುಷ್ಪವಾಗಿ ಪ್ರಕಟವಾಗಿದೆ.</p>

								<div align="center">ಈ ಗ್ರಂಥದ ಒಡೆತನವು<br/>ಮಂಡಲದ ಕಡೆಗೆ;<br/>ಕವಿತೆಗಳ ಒಡೆತನವು<br/>ಬರೆದವರ ಕಡೆಗೆ<br/></div>

								<p>ಎಂದು ಈ ಗ್ರಂಥದ ಹಾಗೂ ಕವಿತೆಗಳ ಒಡೆತನದ ಬಗ್ಗೆ ಸೂಚನೆಯನ್ನು ಕವಿತೆಯ ಮೂಲಕವೇ ನೀಡಲಾಗಿದೆ. ಈ ಸಂಕಲನವು ಹೊಸಗನ್ನಡ ಕಾವ್ಯದ ಇತಿಹಾಸದ ದೃಷ್ಟಿಯಿಂದ ಮತ್ತು ನವೋದಯ ಕಾವ್ಯದ ಸಾಧನೆ ಹಾಗೂ ಗುಣಮಟ್ಟಗಳ ದೃಷ್ಟಿಯಿಂದ ಮಹತ್ವದ ಸಂಕಲನವಾಗಿದೆ.</p>
								<p>ಈ ಸಂಕಲನದಲ್ಲಿ ಒಟ್ಟು 23 ಕವಿಗಳ 36 ಕವಿತೆಗಳಿವೆ. ಅಂಬಿಕಾತನಯ ದತ್ತರ ಐದು ಕವಿತೆಗಳೂ, ಆನಂದಕಂದರ ಎರಡು ಕವಿತೆಗಳೂ, ವಿನಾಯಕ ಗೋಕಾಕರ ಎರಡು ಕವಿತೆಗಳೂ, ಮಧುರ ಚೆನ್ನರ ಎರಡು ಕವಿತೆಗಳೂ, ಬುರ್ಲಿ ಬಿಂದು ಮಾಧವರ ಎರಡು ಕವಿತೆಗಳೂ, ನಾರಾಯಣ ಸಂಗಮರ ಎರಡು ಕವಿತೆಗಳೂ, ಸಾಲಿ ರಾಮಚಂದ್ರ ರಾಯರ ಎರಡು ಕವಿತೆಗಳೂ, ಶ್ರಿಧರ ಖಾನೋಳ್ಕರರ ಎರಡು ಕವಿತೆಗಳೂ ಮತ್ತು ಪ್ರಹ್ಲಾದ ನರೇಗಲ್ಲರ ಎರಡು ಕವಿತೆಗಳೂ ಸೇರಿವೆ.</p>
								<p>ಇನ್ನುಳಿದ ಕವಿಗಳೆಂದರೆ ಗಂಗಾಪ್ರಸಾದ, ಗೋಪಾಲಕೃಷ್ಣ, ಚಿದಂಬರ, ಜಯಾಶ್ರಯೀ, ನಾರಾಯಣ ಶಾಸ್ತ್ರೀ, ರಂಗನಾಥ, ವಿನೀತ ರಾಮಚಂದ್ರ, ರಾಮದಾಸ, ರೇವಣ, ಸಿಂಪಿ ಲಿಂಗಣ್ಣ, ವನಮಾಲಿ, ಶೇಷ ಮತ್ತು ಶಿವರಾಮ.</p>
								<p>ಇಲ್ಲಿನ ಶಿವರಾಮ ಅವರು ಶ್ರಿಧರ ಶಿವರಾಮ ಖಾನೋಳ್ಕರ ಅವರೇ ಇರಬೇಕು. `ಹಕ್ಕಿ ಹಾರುತಿದೆ~, ಕನಸಿನೊಳಗೆ `ಕಣಸು~, `ತುತ್ತಿನ ಚೀಲ ಮತ್ತು ಮೂವತ್ತು ಮೂರು ಕೋಟಿ~- ಬೇಂದ್ರೆಯವರ ಈ ಮಹತ್ವದ ಕವಿತೆಗಳು ಸಂಕಲನದಲ್ಲಿ ಅಡಕವಾಗಿವೆ.</p>
								<p>ಈ ಸಂಕಲನದ ವಿಶೇಷ ಎಂದರೆ ಇದರಲ್ಲಿ ಬೇಂದ್ರೆಯವರ ಛಾಪು ಎದ್ದು ಕಾಣುವುದು.</p>
								<p>ಬೇಂದ್ರೆಯವರ `ನಾದಲೀಲೆ~ ಮುನ್ನುಡಿಯಲ್ಲಿ ಮಾಸ್ತಿ ವೆಂಕಟೇಶ ಅಯ್ಯಂಗಾರ್ ಅವರು, 1929ರ ಬೆಳಗಾವಿ ಕನ್ನಡ ಸಾಹಿತ್ಯ ಸಮ್ಮೇಲನದಲ್ಲಿ ಬೇಂದ್ರೆಯವರ `ಹಕ್ಕಿ ಹಾರುತಿದೆ~ ಕವಿತಾವಾಚನ ಜನರ ಮೇಲೆ ಮಾಡಿದ ಪ್ರಭಾವವನ್ನು ಕುರಿತು- `ಇವರನ್ನು ಬೆಳಗಾವಿ ಸಾಹಿತ್ಯ ಸಮ್ಮೇಳನದಲ್ಲಿ ಮತ್ತೆ ಕಂಡೆನು.</p>
								<p>ಈ ಸಮ್ಮೇಳನದಲ್ಲಿ ಬೇಂದ್ರೆಯವರು `ಹಕ್ಕಿ ಹಾರುತಿದೆ ನೋಡಿದಿರಾ~ ಎಂಬ ತಮ್ಮ ಕವನವನ್ನು ಓದಿದರು. ಅದನ್ನು ಕೇಳಿದ ಜನ ಎಂಥ ಆನಂದವನ್ನು ಅನುಭವಿಸಿದರೆಂದು ಈಗ ಹೇಳಲು ಸಾಧ್ಯವಿಲ್ಲ. ಆ ಕವಿತೆಯ ಎಲ್ಲ ಅರ್ಥವನ್ನು ಅರಿಯುವುದಕ್ಕೆ ಆ ಒಂದು ಓದು ಸಾಕಲ್ಲವೇ ಅಲ್ಲ.</p>
								<p>ಆದರೆ ಆ ಒಂದು ಓದಿನಿಂದ ಕಂಡಷ್ಟು ಕಾವ್ಯಗುಣದಿಂದಲೇ ಸಾವಿರ ಜನರ ಸಭೆ ಚಕಿತವಾಯಿತು...~ ಎಂದು ಮುಕ್ತಕಂಠದಿಂದ ಹೊಗಳಿದ್ದಾರೆ. ಅಷ್ಟು ಪ್ರಸಿದ್ಧವಾದ ಕವಿತೆ ಇಲ್ಲಿನ ಬೇಂದ್ರೆಯವರ `ಹಕ್ಕಿ ಹಾರುತಿದೆ~ ಎಂಬ ಕವಿತೆ.</p>
								<p>ನಾಡಿನ ಇತರ ಪ್ರಸಿದ್ಧ ಬರಹಗಾರರಾದ ಮಧುರ ಚೆನ್ನ (ಹಲಸಂಗಿ ಚೆನ್ನಮಲ್ಲಪ್ಪ), ಆನಂದಕಂದ (ಬೆಟಗೇರಿ ಕೃಷ್ಣಶರ್ಮ), ವಿನಾಯಕ ಗೋಕಾಕ, ರಂ.ಶ್ರಿ.ಮುಗಳಿ, ನಾರಾಯಣ ಸಂಗಮ, ಮಿಂಚಿನ ಬಳ್ಳಿ ಪ್ರಕಾಶನದ ಪ್ರಸಿದ್ಧಿಯ ಬುರ್ಲಿ ಬಿಂದು ಮಾಧವ ಮುಂತಾದ ಗಣ್ಯರ ಆರಂಭ ಕಾಲದ ಕವಿತೆಗಳು ಇರುವುದು ಈ ಸಂಕಲನದ ವಿಶೇಷ. 1920ರಿಂದ 1929ರವರೆಗೆ ರಚಿತವಾದ ಕವಿತೆಗಳು ಇಲ್ಲಿವೆ.</p>
								<p>`ಇಂಗ್ಲಿಷ್ ಗೀತಗಳು~ (1922)ಗಿಂತಲೂ ಮೊದಲು ಬರುತ್ತಿದ್ದ `ಪ್ರಭಾತ~ (1918) ಪತ್ರಿಕೆ ಸಂಚಿಕೆಗಳಲ್ಲಿ ಅಷ್ಟು ಹೊತ್ತಿಗಾಗಲೇ ಬೇಂದ್ರೆಯವರ ಕೆಲವು ಕವಿತೆಗಳು ಪ್ರಕಟವಾಗಿತ್ತು. 1922ರಲ್ಲಿ ಅವರ `ಕೃಷ್ಣಕುಮಾರಿ~ ಸಂಕಲನವೂ ಪ್ರಕಟವಾಗಿತ್ತು. ಆದರೂ 1930ರಲ್ಲಿ ಪ್ರಕಟವಾದ ಬೇಂದ್ರೆಯವರ ಈ ಸಂಪಾದಿತ ಸಂಕಲನ ಮುಂದಿನ ಹೊಸ ನವೋದಯ ಕವಿಗಳ ಮೇಲೆ ಬೀರಿದ ಪ್ರಭಾವ ಅನುಪಮವಾದದ್ದು.</p>
								<p>ಬೇಂದ್ರೆಯವರನ್ನೂ ಒಳಗೊಂಡಂತೆ ಇಲ್ಲಿನ ಉಳಿದ ಕವಿಗಳ ಕವಿತೆಗಳಲ್ಲಿ ಭೋಗ ಷಟ್ಪದಿ, ವಾರ್ಧಕ ಷಟ್ಪದಿ, ದ್ವಿಪದಿ, ಸಾನೆಟ್, ಕಥನ ಕವನ ಇನ್ನೂ ಮುಂತಾದ ನಾನಾ ರೀತಿಯ ಮಾತ್ರಾಗಣಗಳ ಮಿಶ್ರಣ ಪ್ರಯೋಗಗಳನ್ನು ಕಾಣಬಹುದು.</p>
								<p>ವಸ್ತುವಿನ ದೃಷ್ಟಿಯಿಂದಲೂ ಇಲ್ಲಿ ವೈವಿಧ್ಯವಿದೆ. ಜಗತ್ತಿನ ಯಾವುದೇ ಭಾಷೆಯ ಒಂದು ಕಾಲಘಟ್ಟದ ಕಾವ್ಯಮಾದರಿಯೊಂದು ಚಾಲನೆಗೆ ಬರುತ್ತಿರುವ ಕಾಲದಲ್ಲಿನ ಕವಿತೆಗಳ ಸೃಷ್ಟಿಯ ಸಂದರ್ಭದ ಸೂಕ್ಷ್ಮಗಳು ಎಷ್ಟು ಅಗಾಧವಾಗಿದ್ದಿರಬಹುದು ಎಂಬುದಕ್ಕೆ `ಹಕ್ಕಿ ಹಾರುತಿದೆ~ ಸಂಕಲನ ನಿದರ್ಶನವಾಗಿದೆ.</P>

							</div>
						</div>
					</div>
					
					<div class="bb-item" id="item11">
						<div class="content">
							<div class="scroller">
								<h2>ಜಮಾಖರ್ಚಿನ ಪದ್ಧತಿ </h2>
								
								<p>ಅಷ್ಟಮ ಡೆಮಿ ಆಕಾರದ ‘ಜಮಾಖರ್ಚಿನ ಪದ್ಧತಿ’ ಪುಸ್ತಕದ ಕರ್ತೃ ಗುಬ್ಬಿ ಚಿ. ಲಕ್ಷ್ಮೀನಾರಣಯ್ಯನವರು. ೧೫೨ ಪುಟಗಳ ೧೨ ಆಣೆ ಕ್ರಯದ ಈ ಪುಸ್ತಕವನ್ನು ಬೆಂಗಳೂರು ಸಿಟಿಯ ಮೆಮೋರಿಯಲ್ ಮುದ್ರಾಲಯದವರು ಮುದ್ರಿಸಿರುತ್ತಾರೆ. ೧೯೧೩ರಲ್ಲಿ ಮೊದಲ ಆವೃತ್ತಿಯಾಗಿ ಮುದ್ರಣಗೊಂಡ ಬೆಂಗಳೂರು ಕಮರ್ಷಿಯಲ್ ಹೈಸ್ಕೂಲ್ ಪ್ರಿನ್ಸಿಪಾಲರಾದ ಲಕ್ಷ್ಮೀನಾರಣಯ್ಯನವರ ಈ ಪುಸ್ತಕದ ಮೊದಲ ಆವೃತ್ತಿಯಲ್ಲಿ ೧೦೦೦ ಪ್ರತಿಗಳು ಹೊರಬಂದಿವೆ.  ಈ ಕೃತಿಯನ್ನು ಕನ್ನಡದ ಯಾವ ಗ್ರಂಥಸೂಚಿಗಳಲ್ಲಿಯೂ ನಮೂದಿಸಿಲ್ಲ.</p>
								<p>ಈ ಪುಸ್ತಕವನ್ನು ಪ್ರಚಾರ ಪಡಿಸಲು ತಮಗೆ ಪ್ರೋತ್ಸಾಹ ನೀಡಿದ ಅಂದಿನ ವಿದ್ಯಾಭ್ಯಾಸದ ಇಲಾಖಾ ಇನ್ ಸ್ಪೆಕ್ಟರ್ ಜನರಲ್ ಮ.ರಾ.ರಾ. ಎಂ. ಶಾಮರಾವ್ ಅವರನ್ನು ಲೇಖಕರು ಸ್ಮರಿಸಿಕೊಂಡಿರುತ್ತಾರೆ. ಅವತರಣಿಕೆಯಲ್ಲಿ ಲೇಖಕರು ‘ಮೈಸೂರು ಸರ್ಕಾರದವರು ಈಚೆಗೆ ಜಮಾ ಖರ್ಚಿನ ಪದ್ಧತಿಯನ್ನು ಸೆಕೆಂಡರಿ ಸ್ಕೂಲ್ ಲೀವಿಂಗ್ ಸರ್ಟಿಫಿಕೇಟ್ ಪರೀಕ್ಷೆಯ ಪಾಠಗಳಲ್ಲಿ ಒಂದನ್ನಾಗಿ ಸೇರಿಸಿರುವರು. ಇದು ಅಪೇಕ್ಷಣೀಯವೇ ಸರಿ.</p>
								<p>ಆದರೆ ಈ ಭಾಗದಲ್ಲಿ ತಕ್ಕ ಗ್ರಂಥಗಳು ಕನ್ನಡದಲ್ಲಿ ಇಲ್ಲವಾದುದರಿಂದಲೋ ಮತ್ತಾವ ಕಾರಣದಿಂದಲೋ ದೇಸೀಯ ಲೋವರ್ ಮತ್ತು ಅಪ್ಪರ್ ಸೆಕಂಡರಿ ಪರೀಕ್ಷೆಗಳ ಪಾಠಗಳಲ್ಲಿ ಇದನ್ನು ಒಂದಾಗಿ ಭಾವಿಸಿಲ್ಲ. ಇದು ಶೋಚನೀಯಾಂಶವು. ಏಕೆಂದರೆ ಇಂತಹ ವಿಷಯಗಳನ್ನು ಅಭ್ಯಾಸ ಮಾಡದಿದ್ದರೆ ವಿದ್ಯಾರ್ಥಿಗಳಲ್ಲಿ ಕೆಲವು ಗುಣಗಳು ಪ್ರಕಾಶಕ್ಕೆ ಬರದೆ ಲೋಪವುಂಟಾಗುವುದು... ನಮ್ಮ ವರ್ತಕರಲ್ಲಿ ಲೆಕ್ಕವಿಡುವ ಪದ್ಧತಿಯು ನಾನಾ ವಿಧವಾಗಿರುವುದಲ್ಲದೆ ಲೆಕ್ಕಾಚಾರದಲ್ಲಿ ಕ್ರಮವಾಗಿ ತಾಳೆ ನೋಡಿಕೊಳ್ಳುವ ಪದ್ಧತಿಯು ರೂಢಿಗೆ ಬಂದಿಲ್ಲ.</p>
								<p>ವ್ಯಾಪಾರದಲ್ಲಿ ಲಾಭ ಬಂದಿರುವುದೇ, ನಷ್ಟವಾಗಿರುವುದೇ, ಯಾವ ಯಾವ ಸರಕಿನ ಮೇಲೆ ಎಷ್ಟು ಲಾಭ ಬಂದಿರುವುದು– ಎಂಬ ಸಂಗತಿಗಳನ್ನು ತಿಳಿಯಲು ಆಗುವುದಿಲ್ಲ. ಕೆಲವು ವೇಳೆ ಒಟ್ಟಿನಲ್ಲಿ ಲಾಭನಷ್ಟವನ್ನು ದಾಮಾಷಾ ತಿಳಿಯಬಹುದಾದರೂ, ಆ ತಿಳಿವಳಿಕೆಯಲ್ಲಿ ಲೋಪಗಳಿಲ್ಲವೆಂದು ದೃಢವಾಗಿ ಹೇಳಲಾಗುವುದಿಲ್ಲ. ಲೆಕ್ಕಾಚಾರವನ್ನು ನಿರ್ಣಯಿಸುವುದರಲ್ಲಿ ಅದ್ವಿತೀಯರೆಂದು ಸುಪ್ರಸಿದ್ಧರಾಗಿರುವ ಪ್ರಾಜ್ಞರು ಒಪ್ಪಿರುವ ಕ್ರಮಗಳನ್ನೇ ಈ ಪುಸ್ತಕದಲ್ಲಿ ತಿಳಿಸಲು ಪ್ರಯತ್ನಮಾಡಲಾಗಿದೆ’ ಎಂದು ಈ ಕೃತಿಯನ್ನು ತಾವು ಏಕೆ ಬರೆದೆ ಎಂಬುದಕ್ಕೆ ಕಾರಣವನ್ನು ನೀಡಿರುತ್ತಾರೆ.</p>
								<p>ಈ ಪುಸ್ತಕದಲ್ಲಿ ಒಟ್ಟು ೨೧ ಅಧ್ಯಾಯಗಳಿದ್ದು ಅವುಗಳಲ್ಲಿ ಬರುವ ವಿಷಯವಾರು ವಿವರಣೆಗಳು ಇಂತಿವೆ. ಪೀಠಿಕಾ ಪ್ರಕರಣದಲ್ಲಿ ಆಮದು ಯಾ ಕೊಂಡ ಪುಸ್ತಕ, ಪೋಷಣ ಪುಸ್ತಕ ಹಾಗೂ ಅದಕ್ಕೆ ಸಂಬಂಧಿಸಿದ ಅಭ್ಯಾಸಗಳನ್ನು ನೀಡಲಾಗಿದೆ. ಮುಂದಿನ ಅಧ್ಯಾಯದಲ್ಲಿ ಕೊಂಡ ಪುಸ್ತಕಗಳ ವಿಚಾರದಲ್ಲಿ ಗೋಷ್ವಾರೆಯನ್ನು (>ಘೋಷಬಾರೆ = ಲೆಕ್ಕಪತ್ರಗಳ ಅಥವಾ ವರದಿಯ ವಿವರಗಳಿಂದ ಸಿದ್ಧಪಡಿಸಿದ ಹೇಳಿಕೆ, ತಃಖ್ತೆ) ಹಾಕುವ ವಿಧಾನಗಳನ್ನು ತಿಳಿಸಿಕೊಡಲಾಗಿದೆ. ಸಾಲ ಕೊಟ್ಟವರ ವಿವರಗಳ ಲೆಕ್ಕವಾದ ವರ್ಗ ಯಾ ಖಾತೆ, ಜಮೆ ಮತ್ತು ಖರ್ಚು, ಗೋಷ್ವಾರೆಯನ್ನು ಹಾಕುವ ವಿವಿಧ ವಿಧಾನಗಳನ್ನು ೩ನೆಯ ಅಧ್ಯಾಯದಲ್ಲಿ ನಿರೂಪಿಸಲಾಗಿದೆ.</p>
								<p>ನಂತರ ವರ್ಗವನ್ನು ಬರೆಯುವ ವಿಧಾನ, ಪಾನು ದಾಖಲೆ ಹಾಕುವಿಕೆ, ವರ್ಗ ದೃಢೀಕರಣ, ಅನುಕ್ರಮಣಿಕೆ, ಅಭ್ಯಾಸಗಳು, ಪೋಷಣ ಪುಸ್ತಕವನ್ನು ವರ್ಗಕ್ಕೆ ಎತ್ತುವ ವಿಧಾನವನ್ನು ವಿವರಿಸುತ್ತಾರೆ. ೫ನೇ ಅಧ್ಯಾಯದಲ್ಲಿ ರಫ್ತು ಯಾ ಬಿಕರಿ ಪಟ್ಟಿಯನ್ನು ಕುರಿತ ವಿಚಾರಗಳನ್ನೂ, ಖರೀದಿ ಪಟ್ಟಿ ಹಾಗೂ ಬಿಕರಿ ಪುಸ್ತಕಗಳ ಬಗ್ಗೆ ಅಧ್ಯಾಯ ೬ರಲ್ಲಿ ತಿಳಿವಳಿಕೆಯನ್ನೂ ನೀಡಿ ೭ನೆಯ ಅಧ್ಯಾಯದಲ್ಲಿ ಖರೀದಿ ಪಟ್ಟಿಯಲ್ಲಿ ಹೆಚ್ಚು ಕಮ್ಮಿ ಹಾಗೂ ಜಿನಸಿ ವಾಪಸಾತಿಯ ವಿಷಯಗಳನ್ನು ಪ್ರಸ್ತುತಿ ಪಡಿಸುತ್ತಾರೆ. ೮, ೯ ಹಾಗೂ ೧೦ ನೆಯ ಪ್ರಕರಣಗಳಲ್ಲಿ ಕ್ರಮವಾಗಿ ನಗದೀ ಪುಸ್ತಕ ವಿಚಾರ, ಲಾಭ ನಷ್ಟ ವಿಷಯ, ನಗದೀ ಪುಸ್ತಕವನ್ನು ವರ್ಗಕ್ಕೆ ಎತ್ತುವ ಅಂಶ ಮತ್ತು ಚಿಲ್ಲರೆ ನಗದೀ ಪುಸ್ತಕ ಹಾಗೂ ಗೃಹಕೃತ್ಯದ ಲೆಕ್ಕಗಳ ಬಗ್ಗೆ ಸ್ಪಷ್ಟೀಕರಣಗಳಿವೆ.</p>
								<p>ನಗದೀ ಪುಸ್ತಕದ ಬಗ್ಗೆ ಮತ್ತೆ ೧೧ ಹಾಗೂ ೧೩ ನೆಯ ಅಧ್ಯಾಯಗಳಲ್ಲಿ ಸಾಂಗೋಪಾಂಗವಾಗಿ ತಿಳಿಸಿರುತ್ತಾರೆ. ಅಧ್ಯಾಯ ಹನ್ನೆರಡರಲ್ಲಿ ಚಕ್ಕು, ಅದರ ಉಪಯೋಗ ಮತ್ತು ಚಕ್ಕಿನ ಪಾಟಿಯನ್ನು ತಿಳಿಸಿ, ೧೪ರ ಅಧ್ಯಾಯದಲ್ಲಿ ಪ್ರಾಮಿಸರಿ ನೋಟು, ಹುಂಡಿ, ಇವುಗಳನ್ನು ಜಮಾ ಖರ್ಚು ಮಾಡುವ ವಿಧಾನಗಳನ್ನು ಚರ್ಚಿಸಿ ೧೫ನೆಯ ಪ್ರಕರಣದಲ್ಲಿ ಜಮಾ ಖರ್ಚು ವಿಂಗಡಣೆಯನ್ನು ಕುರಿತು ಬರೆಯುತ್ತಾರೆ. ಬತಾವಣೆಯನ್ನು ಪೂರ್ತಿ ಮಾಡುವಿಕೆ, ಬತಾವಣೆಯಲ್ಲಿ ಬಾಕಿ ತೇಲಿಸುವ ವಿಧಾನ ಹಾಗೂ ಬಾಕಿ ಪಟ್ಟಿ ಯಾ ಅಢಾವೆ (ಬ್ಯಾಲೆನ್ಸ್ ಷೀಟು) – ಈ ವಿಚಾರಗಳನ್ನು ೧೬ ಮತ್ತು ೧೭ರ ಅಧ್ಯಾಯಗಳಲ್ಲಿ ಸ್ಪಷ್ಟಪಡಿಸಲಾಗಿದೆ. ಪರೀಕ್ಷಣ ಪಟ್ಟಿ (ತಾಳೆ ಪಟ್ಟಿ), ಜಮಾ ಖರ್ಚಿನಲ್ಲಿ ತಪ್ಪನ್ನು ತಿದ್ದುವ ವಿಧಾನ – ಈ ಅಂಶಗಳನ್ನು ಮುಂದಿನ ಅಧ್ಯಾಯದಲ್ಲಿ ವಿವರಿಸಿ ಉಳಿದೆರಡು ಪ್ರಕರಣಗಳಲ್ಲಿ ಒಬ್ಬ ವ್ಯಾಪಾರಸ್ಥನ ಒಂದು ತಿಂಗಳ ಲೆಕ್ಕವನ್ನು ಜಮಾ ಖರ್ಚು ಮಾಡಿ ತೋರಿಸುವ ನಮೂನೆಯೊಂದರ ಕೋಷ್ಟಕ ನೀಡಲಾಗಿದೆ.</p>
								<p>ಮುಂದೆ ವಾಡಿಕೆಯಲ್ಲಿರುವ ಜಮಾಖರ್ಚಿನ ಪದ್ಧತಿ ಹಾಗೂ ಮಿಕ್ಕಿರುವ ವಿವಿಧ ವಿಷಯಗಳನ್ನು ಕುರಿತ ಚರ್ಚೆಯನ್ನು ಮಾಡಲಾಗಿದೆ. ‘ವಿವಿಧ ವಿಷಯಗಳು’ ಎನ್ನುವ ಕೊನೆಯ ಅಧ್ಯಾಯದಲ್ಲಿ ಸ್ಥಿರ ಸ್ವತ್ತು, ಯಂತ್ರಗಳು, ಕಾಂಟ್ರಾಕ್ಟು (ಗುತ್ತಿಗೆ), ದಳ್ಳಾಳಿ ವ್ಯಾಪಾರ, ಮಾರಿಗೆಗೆ ಕಳುಹಿಸಿದ ಜಿನಸಿ ವರ್ಗ ಹಾಗೂ ಪಾಲು ವ್ಯಾಪಾರಗಳನ್ನು ಕುರಿತು ಚರ್ಚಿಸಲಾಗಿದೆ. ಹೀಗೆ ಲೇಖಕರು ೨೧ ಅಧ್ಯಾಯಗಳಲ್ಲಿ ಆ ಕಾಲಘಟ್ಟದಲ್ಲಿ ಜಮಾಖರ್ಚಿಗೆ ಸಂಬಂಧಿಸಿದ ಸಮಗ್ರಾಂಶಗಳನ್ನು ಈ ಕೃತಿಯಲ್ಲಿ ಆಮೂಲಾಗ್ರವಾಗಿ ಚಿಂತಿಸಿ ಅಂದಿನ ಶಾಲಾ ಕಾಲೇಜು ವಿದ್ಯಾರ್ಥಿಗಳಿಗೆ ಕನ್ನಡದಲ್ಲಿ ಪ್ರಸ್ತುತ ವಿಷಯವನ್ನು ಸರಳವಾಗಿ ಗ್ರಹಿಸುವುದಕ್ಕೆ ಅನುವು ಮಾಡಿಕೊಟ್ಟಿದ್ದಾರೆ.</p>
								<p>ಚಕ್ಕುಗಳು, ಅದರ ಉಪಯೋಗ ಎನ್ನುವ ೧೨ ನೆಯ ಅಧ್ಯಾಯದಿಂದ ಲೇಖಕರ ನಿರೂಪಣಾ ಕ್ರಮಕ್ಕೆ ನಿದರ್ಶನವನ್ನು ಗಮನಿಸೋಣ: ‘ಸಾಧಾರಣವಾಗಿ ಪಾಶ್ಚಮೀಕ (ಇಂಗ್ಲಿಷು ಮುಂತಾದ) ವರ್ತಕರು ಬ್ಯಾಂಕುಗಳಲ್ಲಿ ಹಣವನ್ನು ಥೇವಣಿ ಇಟ್ಟು ತಮಗೆ ಬೇಖಾದ ಕಾಲದಲ್ಲಿ ಚಕ್ಕುಗಳ ಮೂಲಕವಾಗಿ ಹಣವನ್ನು ತರಿಸಿಕೊಳ್ಳುವರು. ತಾವು ಯಾರಿಗಾದರೂ ಮೊಬಲಗು ಕೊಡಬೇಕಾದರೆ ರೊಕ್ಕಕ್ಕೆ ಬದಲಾಗಿ ಚಕ್ಕುಗಳನ್ನು ಕೊಡುವರು. ಇತರ ವರ್ತಕರಿಂದ ತಮಗೆ ಬಂದ ಚಕ್ಕುಗಳನ್ನು ವಸೂಲಾತಿ ಬಗ್ಗೆ ತಮ್ಮ ಬ್ಯಾಂಕಿಗೆ ಕಳಿಸುವರು.</p>
								<p>ಬ್ಯಾಂಕಿನಲ್ಲಿ ಥೇವಣಿ ಇಡುವುದರಿಂದುಂಟಾಗುವ ಪ್ರಯೋಜನಗಳೇನೆಂದರೆ: </p>
								<p>1. ಮನೆಯಲ್ಲಿ ಹೆಚ್ಚಾಗಿ ಹಣವಿದ್ದರೆ ಕಳ್ಳರು ಇಳೀಬಿದ್ದು ಅದನ್ನು ತೆಗೆದುಕೊಂಡು ಹೋಗುವರೆಂಬ ಭಯವಿರುವುದಿಲ್ಲ, ಇದಲ್ಲದೆ ಬ್ಯಾಂಕಿನವರು ಬಡ್ಡಿಯನ್ನು ಕೊಡುವುದಾದರೆ ಅವರಲ್ಲಿ ಇರತಕ್ಕ ಚಾಲ್ತಿ ಶಿಲ್ಕಿನ ಮೇಲೆ ಬಡ್ಡಿಯು ದೊರೆಯುವುದು. ಮನೆಯಲ್ಲಿ ಹಣವಿದ್ದರೆ ಈ ಬಡ್ಡಿಯು ದೊರೆಯುವುದಿಲ್ಲ.</p>
								<p>೨. ಆಸಾಮಿಗಳಿಗೆ ಹಣವನ್ನು ಪಾವತಿ ಮಾಡಬೇಕಾಗಿದ್ದರೂ ಇಲ್ಲವೇ ನಮಗೆ ಬರಬೇಕಾಗಿದ್ದರೂ, ಮೊತ್ತವನ್ನು ಎಣಿಸುವ ತೊಂದರೆ ತಪ್ಪುವುದು. ಅಲ್ಲದೆ ಸಲ್ಲದ ನಾಣ್ಯಗಳು ಬರುವುದೆಂಬ ಭಯವಿಲ್ಲ. ಏತಕ್ಕೆಂದರೆ ಬ್ಯಾಂಕಿನವರು ನಮಗೆ ಜವಾಬುದಾರರಾಗಿರುವರು. ೩. ಆಸಾಮಿಗಳಿಗೆ ಬಾಕಿ ಕೊಡಬೇಕಾಗಿದ್ದರೆ ಚಕ್ಕಿನ ಮೂಲಕ ಬಾಕಿಯನ್ನು ಪಾವತಿ ಮಾಡಿದ್ದಾದರೆ ಸಮಯ ಬಂದಾಗ ಚಕ್ಕನ್ನು ಪಾವತಿಗೆ ರುಜುವಾತಾಗಿ ಹಾಜರುಪಡಿಸಬಹುದು’. ಇದು ೧೯೧೩ರ ಒಕ್ಕಣೆ ಎನ್ನುವುದನ್ನು ನೆನಪಿನಲ್ಲಿಡಬೇಕು.</p>
								<p>ಜಮಾ ಖರ್ಚಿನ ಈ ಪುಸ್ತಕದಲ್ಲಿ ಒಂದು ಶತಮಾನದ ಹಿಂದೆ ಕನ್ನಡದಲ್ಲಿ ಬಳಕೆಯಲ್ಲಿದ್ದ ವ್ಯಾಪಾರ ವಹಿವಾಟುಗಳಿಗೆ ಸಂಬಂಧಿಸಿದ ವಿಶೇಷ ಶಬ್ದಗಳನ್ನು ಗಮನಿಸಬಹುದು. ಗೊಷ್ವಾರೆ, ಪಾನು, ಬಿಕರಿ, ಪಾಟೆ, ಖತಾವಣೇ, ಅಢಾವೆ, ತಪ್ಸೀಲು, ರೋಜುಬುಕ್ಕು, ಕಿರಿಗೆ, ಶಿಲ್ಕು, ವಟ್ಟಾ, ಸಾದಿಲವಾರು, ಆಖೈರು, ಕಚ್ಚಾಬುಕ್ಕು, ಗುರ್ರೆ – ಮುಂತಾದ ಶಬ್ದಗಳು ಈಗ ಹೆಚ್ಚೂಕಮ್ಮಿ ಬಳಕೆಯಿಂದ ನಾಪತ್ತೆಯಾಗಿದೆ. ಜೊತೆಗೆ ಈ ಕೃತಿಯಲ್ಲಿ ನಗದು, ಆಯವ್ಯಯ ತಃಖ್ತೆ ಮುಂತಾದ ೫೦ ಕೋಷ್ಟಕಗಳನ್ನೂ ಚಕ್ಕು, ರಸೀತಿ ಮುಂತಾದ ೯ ನಮೂನೆಗಳನ್ನೂ ಅದರ ಮೂಲ ಸ್ವರೂಪದ ತಿಳಿವಳಿಕೆಗಾಗಿ ನೀಡಿರುವುದು ಉಪಯುಕ್ತವಾಗಿದೆ.</p>
								<p>ಸ್ವರೂಪದ ದೃಷ್ಟಿಯಿಂದ ಸ್ವಯಂಬೋಧಿನಿಯಾಗಿರುವುದು ಈ ಪುಸ್ತಕದ ಇನ್ನೊಂದು ಪ್ರಯೋಜನ. ಲೇಖಕರೇ ಹೇಳುವಂತೆ, ‘ತಿಳಿದಿರುವ ಅಂಶಗಳಿಂದ ತಿಳಿಯದ ಅಂಶಗಳನ್ನು ಬೋಧಿಸಬೇಕು ಎಂಬ ನ್ಯಾಯಕ್ದಕನುಸಾರವಾಗಿ ಈ ಪುಸ್ತಕದಲ್ಲಿ ಕಾಣಿಸಿರುವ ಲೆಕ್ಕಾಚಾರ ವಿಷಯಗಳನ್ನೆಲ್ಲ ಸುಲಭ ಮಾರ್ಗದಲ್ಲಿ ಬೋಧಿಸಲು ಪ್ರಯತ್ನಿಸಿರುತ್ತೇನೆ. ಆದುದರಿಂದ ಈ ಪುಸ್ತಕವು ಇತರರ ಬೋಧನೆ ಅವಶ್ಯಕತೆ ಇಲ್ಲದೆ ಸ್ವತಃ ಅಭ್ಯಾಸ ಮಾಡಲಿಷ್ಟವುಳ್ಳ ವಿದ್ಯಾರ್ಥಿಗಳಿಗೂ ಬಹಳ ಉಪಯುಕ್ತವಾಗಿರುವುದರಲ್ಲಿ ಸಂದೇಹವಿಲ್ಲ’.</p>

							</div>
						</div>
					</div>
			
					<div class="bb-item" id="item12">
					   <div class="content">
						  <div class="scroller">
								<h2>ಖಗೋಳ ಬಾಲಬೋಧೆ</h2>
								
								<img src="http://www.prajavani.net/sites/default/files/styles/default/public/article_images/2014/10/18/sv19khagola.jpg?itok=1jeqaTi1" alt="" style="width:300px;height:250px">

								<p>‘ಖಗೋಳ ಬಾಲಬೋಧೆ-1ನೆಯ ಭಾಗ’ ಪುಸ್ತಕವನ್ನು ಬರೆದವರು ಎಚ್.ಜಿ. ಲಿಂಗಣ್ಣ. ಈ ಕೃತಿಯ ಮೊದಲ ಮುದ್ರಣ 1928ರಲ್ಲಿ ಆಗಿದೆ. ಬೆಂಗಳೂರು ಸಿಟಿಯ ಬಿ. ಶ್ರೀನಿವಾಸ ಅಯ್ಯಂಗಾರ್ ಅವರು ಇದನ್ನು ಮುದ್ರಿಸಿ ಮೈಸೂರಿನ ಎಚ್.ಜಿ. ಲಿಂಗಣ್ಣ ಅಂಡ್ ಸನ್ ಇದನ್ನು ಪ್ರಕಾಶಿಸಿರುತ್ತಾರೆ. 1000 ಪ್ರತಿಗಳು ಮುದ್ರಣಗೊಂಡ ಈ ಕೃತಿಯ ಒಳಪುಟದಲ್ಲಿ ಸಚಿತ್ರ ಬಾಲ ಬೋಧೆಯ 2-3ನೆಯ ಭಾಗಗಳು ಮುದ್ರಣದಲ್ಲಿದೆ ಎನ್ನುವ ಜಾಹೀರಾತು ಇದೆ. ಆದರೆ ಆ ಪುಸ್ತಕಗಳು ಪ್ರಕಟಗೊಂಡಿರುವ ಬಗ್ಗೆ ಕನ್ನಡದ ಯಾವ ಗ್ರಂಥಕೋಶಗಳಲ್ಲಿಯೂ ಉಲ್ಲೇಖವಿಲ್ಲ. ಅಷ್ಟಮ ಡೆಮಿ ಆಕಾರದ 12+110 ಪುಟಗಳ ಈ ಪುಸ್ತಕದ ಬೆಲೆ 8 ಆಣೆ. ಇದು 5, 6 ಮತ್ತು 7ನೇ ತರಗತಿಗಳ ವಿದ್ಯಾರ್ಥಿಗಳ ಕುತೂಹಲವನ್ನು ತಣಿಸುವುದಕ್ಕಾಗಿ ಬರೆದ ಪುಸ್ತಕ ಎಂದು ಸ್ವತಃ ಲೇಖಕರು ‘ಪೀಠಿಕೆ’ಯಲ್ಲಿ ಹೇಳಿದ್ದಾರೆ.</p>
								<p>ಸುಶೀಲೆ ಎನ್ನುವ ವಿದ್ಯಾರ್ಥಿನಿ ಹಾಗೂ ಸುಮತಿ ಎನ್ನುವ ವಿದ್ಯಾರ್ಥಿ– ಇವರು ಕೇಳುವ ಪ್ರಶ್ನೆಗಳಿಗೆ ಸತ್ಯಮೂರ್ತಿ ಎನ್ನುವ ಉಪಾಧ್ಯಾಯರು ಉತ್ತರ ನೀಡಿ ಸರಳ ನಿದರ್ಶನಗಳೊಂದಿಗೆ ವಿದ್ಯಾರ್ಥಿಗಳ ಸಂಶಯ ಕಳೆದು ಸ್ಪಷ್ಟಪಡಿಸುವ ಚಿಂತನೆಗಳ ರೀತಿಯ ತಂತ್ರ ಇಲ್ಲಿದೆ. ಇಲ್ಲಿ ಉಪಾಧ್ಯಾಯ, ವಿದ್ಯಾರ್ಥಿನಿ ಹಾಗೂ ವಿದ್ಯಾರ್ಥಿಯರ ಹೆಸರು ಕೂಡ ರೂಪಕಾತ್ಮಕವಾಗಿದೆ. ಭಾರತೀಯರು ಹಿಂದಿನ ಕಾಲದಿಂದಲೂ ಖಗೋಳ ವಿಜ್ಞಾನದಲ್ಲಿ ಹೆಚ್ಚಿನ ತಿಳಿವಳಿಕೆಯುಳ್ಳವರಾಗಿದ್ದರು.ಕನ್ನಡಿಗರು ಇದಕ್ಕೆ ಹೊರತಲ್ಲ. ಅಷ್ಟೇ ಅಲ್ಲ, ಕನ್ನಡದಲ್ಲಿ ಖಗೋಳ ವಿಜ್ಞಾನಕ್ಕೆ ಸಂಬಂಧಿಸಿದಂತೆ 19ನೇ ಶತಮಾನದಲ್ಲಿಯೇ 20ಕ್ಕೂ ಹೆಚ್ಚು ಕೃತಿಗಳು ಪ್ರಕಟಗೊಂಡಿವೆ. ಇವುಗಳಲ್ಲಿ 1874ರಲ್ಲಿ ಚಿಂತಾಮಣಿ ರಘೂನಾಥಾಚಾರಿ ಅವರು ‘ಶುಕ್ರಗ್ರಸ್ತ ಸೂರ್ಯಗ್ರಹಣ’ ಎನ್ನುವ ಕೃತಿಯನ್ನು ಕನ್ನಡದಲ್ಲಿ ರಚಿಸಿದ್ದು ಅದು ಪ್ರಕಟಗೊಂಡಿದೆ.</p>
								<p>ಇದರ ಇಂಗ್ಲಿಷ್ ಹಾಗೂ ಉರ್ದು ಅವತರಣಿಕೆಗಳನ್ನು ಕೂಡ ಸ್ವತಃ ರಘೂನಾಥಾಚಾರಿಯವರೇ ಹೊರತಂದಿದ್ದರು. ಸುಮಾರು 1850ರಲ್ಲಿ ಸಿದ್ಧಾಂತಿ ಪುಸ್ತಕಂ ತಿರುಮಲಾಚಾರ್ಯರೆನ್ನುವ ಸಂಸ್ಕೃತ ವಿದ್ವಾಂಸರೊಂದಿಗೆ ಇಂಗ್ಲಿಷ್ ಜ್ಞಾನವನ್ನು ಚೆನ್ನಾಗಿ ಪಡೆದ ಯಾರೋ ಒಬ್ಬರು (ಹೆಸರು ಗೊತ್ತಾಗಿಲ್ಲ) ‘ಜ್ಯೋತಿಸ್ಸಿದ್ಧಾಂತ ಸಂಗ್ರಹ’ ಎನ್ನುವ ಉಪಯುಕ್ತ ಮಾಹಿತಿ, ವಿಶ್ಲೇಷಣೆ ಹಾಗೂ ಪ್ರಯೋಗದ ಪ್ರತಿಫಲಗಳನ್ನುಳ್ಳ ಸೊಗಸಾದ ಕೃತಿಯನ್ನು ರಚಿಸಿರುತ್ತಾರೆ. ಈ ನಿಟ್ಟಿನಲ್ಲಿ ತಿರುಮಲರಾಯರ ‘ಜ್ಯೋತಿಶ್ಶಾಸ್ತ್ರ’ (1931) (ಪ್ರಜಾವಾಣಿ 23 ಜೂನ್ 2013) ಕೃತಿಯನ್ನೂ ಗಮನಿಸಬಹುದು. ಹೀಗಾಗಿ ಕನ್ನಡದಲ್ಲಿ ಖಗೋಳ ವಿಜ್ಞಾನದ ಪುಸ್ತಕಗಳಿಗೆ ಒಂದು ಶ್ರೀಮಂತ ಪರಂಪರೆ ಇದೆ. ಈ ಪರಂಪರೆಗೆ ‘ಸಚಿತ್ರ ಖಗೋಳ ಬಾಲಬೋಧೆ’ ಒಂದು ಒಳ್ಳೆಯ ಸೇರ್ಪಡೆ.</p>
								<p>ಪೀಠಿಕೆಯಲ್ಲಿ ಲೇಖಕರು– ‘‘ಭಾರತೀಯರಲ್ಲಿ ಅನೇಕ ಸ್ತ್ರೀಪುರುಷರು ಸೃಷ್ಟಿ ವಿಷಯಕವಾದ ಶಾಸ್ತರದಲ್ಲಿ ಸಾಮಾನ್ಯ ತಿಳಿವಳಿಕೆಯನ್ನೂ ಪಡೆಯದಿರುವರು. ಇವರೆ ಹೀಗಿರುವಲ್ಲಿ ಚಿಕ್ಕಮಕ್ಕಳು ಹೇಗೆ ತಾನೆ ಸೃಷ್ಟಿ ವಿಷಯಕವಾದ ಶಾಸ್ತ್ರವನ್ನರಿತಾರು! ಆರು ವರ್ಷಗಳ ವಯಸ್ಸಿಗೆ ಮೇಲ್ಪಟ್ಟ ಮಕ್ಕಳು ಹೊಸ ವಿಷಯಗಳನ್ನು ತಿಳಿದುಕೊಳ್ಳಬೇಕೆಂಬ ಕುತೂಹಲವನ್ನುಂಟುಮಾಡುವ ಆಶ್ಚರ್ಯಪ್ರಪಂಚದಲ್ಲಿ ಬೆಳೆಯುತ್ತಿರುವರು. ಈ ಮಕ್ಕಳು ಯಾವಾಗಲೂ ಸೃಷ್ಟಿ ವಿಷಯವನ್ನು ಕುರಿತು ಪ್ರಶ್ನೆಗಳನ್ನು ಕೇಳುತ್ತಲೂ, ಅವುಗಳಿಗೆ ಸಮಂಜಸವಾದ ಉತ್ತರಗಳನ್ನು ನಿರೀಕ್ಷಿಸುತ್ತಲೂ ಇರುವರು.</p>
								<p>ಈ ಪ್ರಶ್ನೆಗಳಿಗೆ ತಕ್ಕ ಉತ್ತರಗಳನ್ನು ಕೊಡಲು ಅಶಕ್ತರಾದ ಹಿರಿಯರು ಒಂದಲ್ಲ ಒಂದು ರೀತಿಯಲ್ಲಿ ಅಸಡ್ಡೆಯನ್ನು ತೋರಿಸುವರು; ಇಲ್ಲವೆ ಅಸಂಬದ್ಧವಾದ ಉತ್ತರಗಳನ್ನು ಕೊಡುವರು. ಆದ್ದರಿಂದ ನಿಜವನ್ನರಿಯಲು ಅವಕಾಶವಿಲ್ಲದ ಈ ಮಕ್ಕಳು ಮೌಢ್ಯದಲ್ಲಿ ಬೆಳೆಯುವರು. ಇವರೇ ಮುಂದಕ್ಕೆ ಮೇಲೆ ಹೇಳಿದ ಸ್ತ್ರೀಪುರುಷರಂತಾಗುವರು. ಆದರೆ ಜಾಣರಾದವರು ನಿಜಸ್ಥಿತಿಯನ್ನರಿಯಲು ನಂಬಿಕೆಗರ್ಹವಾದ ಸಮಾಧಾನಗಳನ್ನು ಕೇಳುವುದಲ್ಲದೆ ಶಾಸ್ತ್ರಾಧಾರಗಳನ್ನೂ ಅಪೇಕ್ಷಿಸುವರು. ಈ ಎರಡು ವಿಧವಾದ ಅವಶ್ಯಕತೆಗಳನ್ನು ಎದುರುಗೊಳ್ಳಬೇಕೆಂಬುದೇ ನನ್ನ ಪ್ರಯತ್ನದ ಅಸ್ತಿಭಾರವಾಗಿರುವುದು.</p>
								<p>ಖಗೋಳಶಾಸ್ತ್ರದಲ್ಲಿ ಪ್ರಸಿದ್ಧಿಯನ್ನು ಪಡೆದ ಮಹಾಪುರುಷರು ಬರೆದಿರುವ ಗ್ರಂಥಗಳಲ್ಲಿ ಇಂದಿನವರೆಗಿನ ವಿಷಯಗಳನ್ನು ಸಂಗ್ರಹಿಸಿ, ಎಲ್ಲರಿಗೂ ತಿಳಿಯುವಂತೆ ಸಲ್ಲಾಪಬೋಧೆಯ ರೂಪದಲ್ಲಿ ಬಹು ಸುಲಭವಾದ ಪಾಠಗಳನ್ನು ಈ ಪುಸ್ತಕದಲ್ಲಿ ಕೊಟ್ಟಿರುವೆನಲ್ಲದೆ, ಇವುಗಳನ್ನು ಸೂಕ್ತವಾದ ಚಿತ್ರಗಳಿಂದ ಹೆಚ್ಚು ರಂಜನೆಗೊಳಿಸಿರುವೆನು’’. ಹೀಗೆ ಈ ಪುಸ್ತಕದ ಸ್ವರೂಪದ ಬಗ್ಗೆ ಹೇಳಿ ಕೃತಿರಚನೆಗೆ ಕಾರಣಗಳನ್ನು ನೀಡಿರುತ್ತಾರೆ. ಈ ಗ್ರಂಥವನ್ನು ರಚಿಸುವಾಗ ತಮಗೆ ನೆರವು ನೀಡಿದ ‘ದೃಗ್ಸಿದ್ಧಾಂತದರ್ಪಣ’ದ ಕರ್ತೃ ಸಿ. ಚಿಕ್ಕಣ್ಣ ಹಾಗೂ ಸೆಂಟ್ರಲ್ ಕಾಲೇಜಿನಲ್ಲಿ ಗಣಿತಶಾಸ್ತ್ರ ಪಂಡಿತರಾಗಿದ್ದ ಎಚ್.ಆರ್. ಕೃಷ್ಣಮೂರ್ತಿರಾಯರನ್ನು ಸ್ಮರಿಸಿಕೊಂಡಿರುತ್ತಾರೆ.</p>
								<p>ಈ ಪುಸ್ತಕದಲ್ಲಿ ಆಕಾಶ, ಭೂಮಿ ಹಾಗೂ ಸೂರ್ಯ ಎನ್ನುವ ಮೂರು ಪ್ರಕರಣಗಳಿವೆ. ‘ಆಕಾಶ’ ಪ್ರಕರಣದಲ್ಲಿ ಮೈಲಿಯ ಕಲ್ಲು, ಆಕಾಶಕ್ಕೆ ಕೊನೆ ಮೊದಲಿಲ್ಲ, ದಿಕ್ಕುಗಳು ಹಾಗೂ ಆಕಾಶದ ಅವಶ್ಯಕತೆ ಎನ್ನುವ ನಾಲ್ಕು ಅಧ್ಯಾಯಗಳಿವೆ. ‘ಭೂಮಿ’ ಪ್ರಕರಣದಲ್ಲಿ ಭೂಮಿಯ ವಿಸ್ತಾರ, ಭೂಮಿಯ ಆಕಾರ, ಭೂಮಿಯ ಗಾತ್ರ, ಚಲಿಸುವುದು ಯಾವುದು? ಭೂಮಿಯು ತನ್ನ ಅಕ್ಷದ ಮೇಲೆ ಸುತ್ತುವುದು, ಭ್ರಾಂತಿಯೋ-ನಿಜವೋ, ಹಗಲು ರಾತ್ರಿ, ಭೂಮಿಯ ಮೇಲಿರುವ ಚರಾಚರ ವಸ್ತುಗಳ ಸ್ಥಿತಿ ಹಾಗೂ ಭೂಮಿ ಆಕಾಶ ಎಂಬ ಒಂಬತ್ತು ಅಧ್ಯಾಯಗಳಿವೆ. ‘ಸೂರ್ಯ’ ಪ್ರಕರಣದಲ್ಲಿ ಸೂರ್ಯನ ಕಡೆ ಯಾರೂ ನೋಡಲಾರರು, ಸೂರ್ಯನ ಗಾತ್ರ, ಬೆಳಕಿನ ಮೂಲ, ಶಾಖದ ಮೂಲ, ಸೂರ್ಯನ ಶಾಖದ ವ್ಯಾಪನೆ, ಎಂದಿಗೂ ಆರದಿರುವ ಒಂದು ದೀಪ, ಸೂರ್ಯನು ಸಮೀಪದಲ್ಲಿರುವ ಒಂದು ನಕ್ಷತ್ರ ಹಾಗೂ ಸೂರ್ಯನ ಸುತ್ತಲೂ ಭೂಮಿಯು ತಿರುಗುವುದು ಎನ್ನುವ ಎಂಟು ಅಧ್ಯಾಯಗಳಿವೆ.</p>
                                <p>ಒಟ್ಟು ಇಪ್ಪತ್ತೊಂದು ಅಧ್ಯಾಯಗಳಲ್ಲಿ ಹದಿಹರೆಯದ ವಿದ್ಯಾರ್ಥಿಗಳಿಗೆ ಖಗೋಳ ಶಾಸ್ತ್ರದ ಮೂರು ಮೂಲದ್ರವ್ಯಗಳಾದ ಭೂಮಿ, ಆಕಾಶ, ಸೂರ್ಯರನ್ನು ಕುರಿತ ಒಂದು ಸ್ಥೂಲವಾದ ಸ್ಪಷ್ಟ ತಿಳಿವಳಿಕೆಯನ್ನು ಲೇಖಕರು ಮೂಡಿಸುತ್ತಾರೆ. ದಿನನಿತ್ಯದ ಜೀವನದ ವ್ಯವಹಾರದ ಅತ್ಯಂತ ಪರಿಚಿತ ವಸ್ತುಗಳ ಚಿತ್ರಗಳ ನಿದರ್ಶನಗಳ ಮೂಲಕ ಅತ್ಯಂತ ಜಟಿಲವಾದ ವೈಜ್ಞಾನಿಕ ಪರಿಕಲ್ಪನೆಗಳನ್ನು ಲೇಖಕರು ಸರಳವಾಗಿ ಮನೋಜ್ಞವಾಗಿ ನಿರೂಪಿಸಿರುವ ಕ್ರಮ ಬೆರಗು ಮೂಡಿಸುತ್ತದೆ. ನಿದರ್ಶನಕ್ಕಾಗಿ ಒಂದೆರಡು ಪರಿಕಲ್ಪನೆಗಳನ್ನು ಲೇಖಕರು ಹೇಗೆ ನಿರೂಪಿಸುತ್ತಾರೆ ಎನ್ನುವುದನ್ನು ಗಮನಿಸಬಹುದು‘‘ಆಕಾಶಕ್ಕೆ ಕೊನೆ ಮೊದಲಿಲ್ಲ’ ಎನ್ನುವ ಅಧ್ಯಾಯದಲ್ಲಿ ‘ಕ್ಷಿತಿಜ’ ಪರಿಕಲ್ಪನೆಯನ್ನು ವಿವರಿಸಿರುವ ಕ್ರಮ ಇಂತಿದೆ.‘‘ಸತ್ಯಮೂರ್ತಿ(ಉಪಾಧ್ಯಾಯ): ಮಕ್ಕಳಿರಾ! ಇಲ್ಲಿಗೆ ನಾವು ಒಂದು ಮೈಲಿಯ ದೂರ ನಡೆದಿರುವೆವು. ಬಯಲಿನಲ್ಲಿ ಮೊದಲು ಭೂಮಿಯೂ ಆಕಾಶವೂ ಭೂಮಿಯೂ ಸೇರಿದಂತೆ ಕಾಣುತ್ತಿರಲಿಲ್ಲವೇ? ಹಾಗೆಯೇ ಇಲ್ಲಿಯೂ ಕಾಣುವುದು. ಇನ್ನೊಂದು ಮೈಲಿ ದೂರ ಹೋಗಿ ಆ ಸ್ಥಳವನ್ನು ನೋಡೋಣವೇ? ಎಂದು ಕೇಳಲು ಸುಶೀಲೆ ಮತ್ತು ಸುಮತಿ ಇಬ್ಬರೂ ಒಪ್ಪಿಕೊಂಡರು. ಅಲ್ಲಿಂದ ಮುಂದೆ ಹೊರಟು ಮೂರನೆಯ ಮೈಲಿಕಲ್ಲನ್ನು ಸೇರಿದರು. ಆಗ ಉಪಾಧ್ಯಾಯರು ‘ಇಲ್ಲಿ ಹೇಗೆ ಕಾಣುತ್ತದೆ’ ಎಂದು ಕೇಳಿದರು. ಮಕ್ಕಳಿಬ್ಬರೂ ಮೊದಲು ಮೈದಾನದಲ್ಲಿ ಕಂಡಂತೆಯೇ ಈಗಲೂ ಕಾಣುತ್ತಿರುವುದು. ಸ್ವಲ್ಪವಾದರೂ ಸಮೀಪವಾದಂತೆ ಕಾಣುವುದಿಲ್ಲ ಎಂದು ಹೇಳಿದರು. ಉಪಾಧ್ಯಾಯ: ಇದೇ ರೀತಿಯಾಗಿ ಎಷ್ಟು ದೂರ, ಎಲ್ಲೆಲ್ಲಿ ಹೋದರೂ ಹೀಗೆಯೇ ಕಾಣುವುದು. ಭೂಮಿಯೂ ಆಕಾಶವೂ ಒಂದಾಗಿ ಸೇರುವ ಸ್ಥಳವೇ ಸಿಕ್ಕುವುದಿಲ್ಲ. ಹಾಗಿಲ್ಲವೂ ಇಲ್ಲ. ನಾವು ಒಂದು ಮೋಟಾರು ಬಂಡಿಯಲ್ಲಿ ಕುಳಿತು ಎಲ್ಲೆಲ್ಲಿ ಪ್ರಯಾಣ ಮಾಡಿದರೂ ಆ ಸ್ಥಳಗಳಲ್ಲೆಲ್ಲ ಆಕಾಶವು ಭೂಮಿಯೊಡನೆ ಸೇರಿದಂತೆ ಕಾಣುವುದು. ಈ ರೀತಿ ಕಾಣುವುದಕ್ಕೆ ಕ್ಷಿತಿಜ ಎನ್ನುವರು’’.</p>
								<p>ಆಕಾಶವೆಂಬ ವಸ್ತು ಇಲ್ಲ ಎನ್ನುವ ಪರಿಕಲ್ಪನೆಯನ್ನು ಲೇಖಕರು ಚಿತ್ರವತ್ತಾಗಿ ನಿರೂಪಿಸಿದ್ದಾರೆ. ಆ ಕ್ರಮ ಹೀಗಿದೆ. ‘‘ಉಪಾಧ್ಯಾಯ: ಆಕಾಶವು ಕರಿಯುವ ಬಾಂಡ್ಲಿಯಂತೆ ಬಾಗಿರುವ ಒಂದು ನೀಲಿ ಬಣ್ಣದ ವಸ್ತುವಲ್ಲ. ಈಗ ನೋಡಿ. ಅಲ್ಲಿ ಕಾಣುವ ಚಾಮುಂಡಿಯ ಬೆಟ್ಟದ ಮೇಲಿರುವ ಆಕಾಶವು ಬೆಟ್ಟಕ್ಕೆ ಸ್ವಲ್ಪ ಎತ್ತರವೇ ಇರುವಂತೆ ಕಾಣುವುದು. ಆದರೆ ನಾವು ಬೆಟ್ಟದ ಮೇಲೆ ಹೋಗಿ ನೋಡಿದರೆ ಅಲ್ಲಿಯೂ ಆಕಾಶವು ಇಲ್ಲಿ ಕಾಣುವಷ್ಟು ಎತ್ತರವಾಗಿಯೇ ಕಾಣುವುದು. ಒಂದು ವಿಮಾನದಲ್ಲಿ ಕುಳಿತು ನಾವು ಎಷ್ಟು ಎತ್ತರವಾಗಿ ಹೋದರೂ ಆ ಸ್ಥಳದಲ್ಲೂ ಆಕಾಶ ಮೊದಲು ನಾವು ನೆಲದ ಮೇಲೆ ನಿಂತು ನೋಡಿದಾಗ ಎಷ್ಟೆತ್ತರದಲ್ಲಿ ಕಂಡಿತೋ ಅಷ್ಟೇ ಎತ್ತರವಾಗಿ ಕಾಣುವುದು. ಆದ್ದರಿಂದ ಬಾಂಡ್ಲಿಯಂತೆ ಬಾಗಿರುವ ನೀಲಿ ಬಣ್ಣದ ಆಕಾಶವೆಂಬ ವಸ್ತುವಿಲ್ಲ. ಆಕಾಶವು ಮಿತಿ ಇಲ್ಲದಷ್ಟು ಎತ್ತರವಾಗಿಯೂ ವಿಶಾಲವಾಗಿಯೂ ಇರುವುದು’’.</p>
								<p>ವಿಜ್ಞಾನವನ್ನು ಕನ್ನಡದಲ್ಲಿ ಬೋಧಿಸಲಾಗುವುದಿಲ್ಲ ಎಂದು ವಾದಿಸುವ ವ್ಯಕ್ತಿಗಳಿಗೆ ಇಲ್ಲಿ ಲೇಖಕರು 85 ವರ್ಷಗಳಷ್ಟು ಹಿಂದೆಯೇ ಖಗೋಳ ವಿಜ್ಞಾನದ ಅಮೂರ್ತವಾದ ಪರಿಕಲ್ಪನೆಗಳನ್ನು ಎಷ್ಟು ಸರಳವಾಗಿ ಸ್ವಾರಸ್ಯಕರವಾಗಿ ನಿರೂಪಿಸಿದ್ದಾರೆ ಎಂಬ ಅಂಶ ಕಣ್ತೆರೆಸಬೇಕು. ಹಾಗೆಯೇ ದಿಕ್ಕುಗಳನ್ನು ಕುರಿತ ಪರಿಕಲ್ಪನೆಯ ಸಂದರ್ಭದಲ್ಲಿ, ನಮ್ಮ ಸುತ್ತಲೂ ಭೂಮಿಯೂ ಆಕಾಶವೂ ಒಂದಾಗಿ ಸೇರಿಕೊಂಡಿರುವಂತೆ ಕಾಣುವ ಚಕ್ರಕ್ಕೆ ಕ್ಷಿತಿಜವೆನ್ನುತ್ತಾರೆ. ಕ್ಷಿತಿಜದ ಯಾವ ಪ್ರದೇಶದಲ್ಲಿ ಸೂರ್ಯನು ಬೆಳಗಿನ ಹೊತ್ತು ಹುಟ್ಟುವನೋ ಆ ಪ್ರದೇಶಕ್ಕೆ ಪೂರ್ವವೆನ್ನುವರು. ಅದಕ್ಕೆದುರಾಗಿ ಸಾಯಂಕಾಲದಲ್ಲಿ ಸೂರ್ಯನು ಮುಳುಗುವ ಪ್ರದೇಶಕ್ಕೆ ಪಶ್ಚಿಮವೆನ್ನುವರು. ಪೂರ್ವದ ಕಡೆಗೆ ಮುಖಮಾಡಿಕೊಂಡು ನಿಂತರೆ ಎಡಗೈ ಕಡೆಯ ದಿಕ್ಕನ್ನು ಉತ್ತರವೆಂತಲೂ ಬಲಗೈ ಕಡೆಯ ದಿಕ್ಕನ್ನು ದಕ್ಷಿಣವೆಂತಲೂ ಕರೆಯುವರು. ದಿಕ್ಕುಗಳನ್ನು ಕುರಿತು ಮಕ್ಕಳಿಗೆ ಇದಕ್ಕಿಂತ ಸರಳವಾಗಿ ನಿರೂಪಿಸುವುದು ಹೇಗೆ?</p>
								<p>ಸುಮಾರು ಒಂದು ಶತಮಾನದಷ್ಟು ಹಿಂದೆ ಮಕ್ಕಳಿಗೆ ಖಗೋಳ ವಿಜ್ಞಾನದಂತಹ ಸೂಕ್ಷ್ಮ ಅಮೂರ್ತ ಪರಿಕಲ್ಪನೆಗಳನ್ನು ಅತ್ಯಂತ ಸ್ವಾರಸ್ಯಕರವಾದ ರೀತಿಯಲ್ಲಿ ನಿರೂಪಿಸಿರುವ ಈ ಸಚಿತ್ರ ಖಗೋಳ ಬಾಲಬೋಧೆ ನಿಜಕ್ಕೂ ಒಂದು ಮಹತ್ವದ ಕೃತಿ.</p>

							</div>
						</div>
					</div>
					
					<div class="bb-item" id="item13">
						<div class="content">
							<div class="scroller">
								<h2>ಅನುಕರಣ ಲಹರಿ</h2>
								
								<p>ಅರಮನೆ ವಿದ್ವಾಂಸ ಪಂಡಿತ ನರಹರಿ ಜಯರಾಯಾಚಾರ್ಯರವರು 1902ರಲ್ಲಿ ಮೈಸೂರಿನ ಗ್ರಾಡುಯೇಟ್ಸ್ ಟ್ರೇಡಿಂಗ್ ಅಸೋಸಿಯೇಷನ್ ಪ್ರೆಸ್ಸಿನಿಂದ ‘ಅನುಕರಣಗೀತಲಹರಿ’ ಎನ್ನುವ ಮಕ್ಕಳ ಕವಿತೆಗಳ ಸಂಕಲನವನ್ನು ಪ್ರಕಟಪಡಿಸಿದರು. ಹಲವಾರು ಆವೃತ್ತಿಗಳನ್ನು ಕಂಡ ಈ ಕೃತಿಯನ್ನು 1992ರಲ್ಲಿ ಡಾ. ಟಿ.ವಿ.ವೆಂಕಟಾಚಲಶಾಸ್ತ್ರೀ ಅವರು ಸಂಪಾದಿಸಿ ಮೈಸೂರಿನ ಡಿ.ವಿ.ಕೆ.ಮೂರ್ತಿ ಅವರು ಪ್ರಕಟಿಸಿ ಕನ್ನಡಿಗರಿಗೆ ಉಪಕಾರ ಮಾಡಿರುತ್ತಾರೆ.</p>
								<p>1846ರಿಂದ 1906ರವರೆಗೆ ಜೀವಿಸಿದ್ದ ಶ್ರೀ ಆಚಾರ್ಯರು ಮೈಸೂರು ಅರಮನೆಯಲ್ಲಿ ಆಸ್ಥಾನ ವಿದ್ವಾಂಸರಾಗಿದ್ದುದಲ್ಲದೆ ಮೈಸೂರಿನ ಮಹಾರಾಣಿ ಬಾಲಿಕಾ ಪಾಠಶಾಲೆಯಲ್ಲಿ ಅಧ್ಯಾಪಕರಾಗಿ ಕೆಲಸ ಮಾಡಿದರು. ಶ್ರೀಯುತರು ‘ಕನ್ನಡ ಚಂದ್ರಹಾಸ ನಾಟಕ’, ‘ನಾಡಿನಿಧಾನ-ವೈದ್ಯಗ್ರಂಥ’ (1897), ‘ಕರ್ಣಾಟಕ ಭಾಷಾಕರ’ (1819), 1902ರಲ್ಲಿ ‘ಅನುಕರಣಗೀತಲಹರಿ’, ‘ಕರ್ನಾಟಕ ವೇಣೀಸಂಹಾರ ನಾಟಕಂ’ (1907-2ನೇ ಮುದ್ರಣ),</p>
								<p>‘ಕನ್ನಡ ಹರಿಶ್ಚಂದ್ರ ನಾಟಕಂ’, ‘ಕಲ್ಯಾಣ ಗೀತಾವಳಿ’, ‘ಚಂಡಕೌಶಿಕ ನಾಟಕ’, ‘ಕರ್ಣಾಟಕ ಪಾಕಶಾಸ್ತ್ರ’, ‘ಕರ್ಣಾಟಕ ಶೌಚನಿರ್ಣಯ’, ‘ಭವಿಷ್ಯೋತ್ತರ ಪುರಾಣಂ’, ‘ಮದಾಲಸಾ ಪರಿಣಯ ನಾಟಕಂ’ (1900), ‘ಮಹಾಬಧಿರಪ್ರಹಸನ’, ‘ರಾಮವರ್ಮಲೀಲಾವತೀ ಚರಿತ್ರೆ’, ‘ಪಾಂಚಾಲಿಕಾ ಪರಿಣಯಂ’, ‘ಕನ್ನಡ ಸಿರಿಯಾಳ ರಾಜನ ಚರಿತ್ರೆ’, ‘ನರಪತಿಚರಿತಂ’, ‘ಉತ್ಥಾನ ದ್ವಾದಶೀಕಥೆ’, ‘ಅನಸೂಯಾ ಚರಿತ್ರೆ’, ‘ಪದಮಾವತೀ ಕಲ್ಯಾಣ’, ‘ಕನಕಾಂಗಿ ಕಲ್ಯಾಣ’, ‘ಶೃಂಗಾರ ಜಾವಳಿಗಳು’, ‘ಮಹಾಬಧಿರ ಪ್ರಹಸನ’, ‘ಶಶಿರೇಖಾ ಕಲ್ಯಾಣ’, ‘ಕುಚೇಲೋಪಾಖ್ಯಾನ’, ‘ಶ್ರೀವರ ನಂದೀ ಕಲ್ಯಾಣಂ’ ಕೃತಿಗಳನ್ನಲ್ಲದೆ ಹಲವಾರು ಸಂಗೀತದ ಕೃತಿಗಳನ್ನು ರಚಿಸಿರುತ್ತಾರೆ.</p>
								<p>ಇವರ ಒಟ್ಟು ಕೃತಿಗಳ ಸಂಖ್ಯೆ ಅವರ ಪುತ್ರರಾದ ರಘುಪತ್ಯಾಚಾರ್ಯರ ಪ್ರಕಾರ 32. ಇಷ್ಟೇ ಅಲ್ಲದೆ ಎಂ.ಆನಂದರಾಯ ಎನ್ನುವವನ ಷೇಕ್ಸ್‌ಪಿಯರ್ ನಾಟಕಾನುವಾದಗಳಿಗೆ ಇವರೇ ಅನೇಕ ಕಂದಪದ್ಯ, ವೃತ್ತಗಳನ್ನು ರಚಿಸಿ ಕೊಟ್ಟಿರುತ್ತಾರೆ. ಇವರ ‘ಕರ್ಣಾಟಕ ಪಾಕಶಾಸ್ತ್ರ’ ಕೃತಿಯು ತಮಿಳು–ತೆಲುಗು ಭಾಷೆಗಳಿಗೆ ಅನುವಾದಗೊಂಡಿದೆ. ಈ ಕೃತಿಯಲ್ಲಿ 400 ರೀತಿಯ ಸೊಪ್ಪುಗಳ ವಿವರಣೆ, ಶುದ್ಧಿಯ ಕ್ರಮ ಹಾಗೂ ಅವುಗಳ ಸೇವನೆಯಿಂದ ನಿವಾರಣೆಯಾಗತಕ್ಕ ರೋಗಗಳು ಇತ್ಯಾದಿಗಳನ್ನು ವಿವರಿಸಿದೆ.</p>
								<p>‘ಶ್ರೀ ನರಸಿಂರಾಜ ಕರ್ಣಾಟಕ ಛಂದೋರಾಜ’ ಎನ್ನುವ ಕನ್ನಡ ಛಂದೋಗ್ರಂಥ (1926), ‘ಶ್ರೀ ಕೃಷ್ಣರಾಜ ಕರ್ಣಾಟ ಭಾಷಾರತ್ನಾಕರಂ’ (1923), ‘ಶ್ರೀ ನರಸಿಂಹರಾಜ ಕರ್ಣಾಟ ಭಾಷಾಕರಂ’ (1926), ‘ಶ್ರೀಹಾರಬಂಧ’, ‘ನವರತ್ನ ಮಾಲಿಕೆ’ (1913) ಎನ್ನುವ ಕೃತಿಗಳನ್ನು ರಚಿಸಿದ ಪಂಡಿತ ಜೆ. ರಘುಪತ್ಯಾಚಾರ್ಯ ಅವರು ಅರಮನೆ ನರಹರಿ ಜಯರಾಯಾಚಾರ‍್ಯರ ಮಕ್ಕಳು ಎನ್ನುವ ಸಂಗತಿಯನ್ನು ಇಲ್ಲಿ ಪ್ರಾಸಂಗಿಕವಾಗಿ ತಿಳಿಸಬಹುದು.</p>
								<p>ರಘುಪತ್ಯಾಚಾರ್ಯರು ‘ಧರ್ಮಪ್ರಿಯ ಚರಿತೆ’ ಎನ್ನುವ ನಾಟಕವನ್ನೂ, ಛಂದೋನಿಘಂಟೊಂದನ್ನೂ ಹಾಗೂ ‘ವೃಕ್ಷದೋಹದ ಶಾಸ್ತ್ರ’ ಎನ್ನುವ ಕೃತಿಯೊಂದನ್ನೂ ಬರೆದಿರುತ್ತಾರೆ. ಜಯರಾಯಾಚಾರ್ಯರವರ ತಂದೆಯವರಾದ ನರಹರ್ಯಾಚಾರ್ಯರು ಮೈಸೂರು ರಾಜಾಸ್ಥಾನದ ವಿದ್ವತ್ಕುಲ ಸಂಭವರಾಗಿದ್ದು, ಅರಮನೆಯ ಕೋಟೆಯಲ್ಲಿ ವಾಸವಾಗಿದ್ದು ಬಹುಮಂದಿ ಶಿಷ್ಯರಿಗೆ ತರ್ಕವೇದಾಂತಶಾಸ್ತ್ರ ಪಾಠವನ್ನು ಮಾಡುತ್ತಿದ್ದರು. ಹೀಗೆ ಜಯರಾಯಾಚಾರ್ಯರು ವಿದ್ವತ್‌ಕುಟುಂಬಕ್ಕೆ ಸೇರಿದವರಾಗಿದ್ದರು.</p>
								<p>ರಘುಪತ್ಯಾಚಾರ್ಯರು ತಾವು ಜಯರಾಯಾಚಾರ್ಯರ ಪುತ್ರರು ಮತ್ತು ನರಹರ್ಯಾಚಾರ್ಯರ ಪ್ರಪೌತ್ರರು ಎಂಬುದನ್ನು ‘ಶ್ರೀ ನರಸಿಂಹರಾಜ ಕರ್ಣಾಟಕ ಛಂದೋರಾಜ’ ಕೃತಿಯ ಆರಂಭದ ಕಂದಪದ್ಯದಲ್ಲಿ ಹೇಳಿದ್ದಾರೆ. ಆ ಪದ್ಯ ಹೀಗಿದೆ: ‘ನರಪಾಸ್ಥಾನ ಸುಧೀನಿಧಿ | ನರಹರ್ಯಾಚಾರ್ಯಸೂನು ಜಯಕವಿತನುಜಂ || ಬರೆದರ್ಪಿಸಿ ಮುದ್ರಣಕಂ | ಪರಮಪ್ರೋತ್ಸಾಹವನೆರೆವಂ ನೃಪರನವಂ||’.</p>
								<p>ಜಯರಾಯಾಚಾರ್ಯರು 1902ರಷ್ಟು ಹಿಂದೆಯೇ ಚಿಕ್ಕಮಕ್ಕಳಿಗಾಗಿ ‘ಅನುಕರಣಗೀತಲಹರಿ’ ಎನ್ನುವ ಕವಿತಾ ಸಂಕಲನವನ್ನು ಪ್ರಕಟಿಸಿದರು. ಆ ಕಾಲಘಟ್ಟದಲ್ಲಿ ಶಿಶುಗಳಿಗಾಗಿ ರಚಿಸಿದ ಸ್ವತಂತ್ರ ಕೃತಿಗಳಲ್ಲಿ ಈ ಕೃತಿ ಮಹತ್ವದ ಸ್ಥಾನವನ್ನು ಪಡೆದಿದೆ. ಈ ಕೃತಿಯ ಉಪೋದ್ಘಾತದಲ್ಲಿ ಲೇಖಕರು ‘‘ಮಕ್ಕಳಲ್ಲಿ ಬಾಲ್ಯದಲ್ಲಿಯೇ ಕಂಡುಬರುವ ಸಹಜಸ್ವಭಾವಂಗಳನೆಲ್ಲಾ ಜಾಗರೂಕತೆಯಿಂದ ಪರೀಕ್ಷಿಸಿ, ಆಟಪಾಟಗಳ ಮೂಲಕವಾಗಿಯೇ ಅವುಗಳು ಪುರೋಭಿವೃದ್ಧಿಗೆ ಬರುವಂತೆ ಮಾರ್ಗವನ್ನು ಕಲ್ಪಿಸಿ ಪ್ರಖ್ಯಾತಿಗೊಂಡವರಲ್ಲಿ ಫ್ರೋಬೆಲ್ ಎಂಬ ಮಹಾಪಂಡಿತರು ಅಗ್ರಗಣ್ಯರಾಗಿರುವರು.</p>
								<p>ಆ ಮಹನೀಯರು ಮಾಡಿರುವ ಏರ್ಪಾಡುಗಳು ಈಗಾಗಲೇ ಏಷ್ಯಾ, ಯೂರೋಪು, ಅಮೆರಿಕಾ ಖಂಡಗಳಲ್ಲಿ ಅಲ್ಲಲ್ಲಿ ಆಚರಣೆಗೆ ಬಂದಿರುವುವು. ಈಚೆಗೆ ನಮ್ಮ ದೇಶದಲ್ಲಿಯೂ ವಿದ್ಯಾಶಾಲೆಗಳಲ್ಲಿ ಆ ವಿಧವಾದ ಏರ್ಪಾಡುಗಳು ಉಪಕ್ರಮವಾಗಿರುವುವು. ಇದನ್ನೇ ಈಗ ಸಾಮಾನ್ಯವಾಗಿ ಕಿಂಡರ್‌ಗಾರ್ಟನ್ ಪಾಠವೆಂದು ಹೇಳುವರು. ಈ ‘ಅನುಕರಣಗೀತಲಹರಿ’ಯು ಕಿಂಡರ್‌ಗಾರ್ಟನ್ ಪಾಠದಲ್ಲಿ ಒಂದು ಭಾಗವೆಂದು ತಿಳಿಯಬೇಕಾಗಿದೆ.</p>
								<p>ಪದಗಳಲ್ಲಿ ಕಂಡುಬರುವ ಲಯಭಾವಂಗಳಿಗೆ ಅನುಗುಣವಾಗಿ ಅಭಿನಯಿಸಿಕ್ಕೊಂಡು ಆ ಪದಂಗಳನ್ನು ಬಾಯಲ್ಲಿ ಹೇಳುವುದೇ ಇದರ ಮುಖ್ಯೋದ್ದೇಶವು’’ ಎಂದು ಈ ಕೃತಿ ರಚನೆಯ ಕಾರಣವನ್ನು ಕುರಿತು ಕಾರಣವನ್ನು ಹೇಳಿದ್ದಾರೆ. ಮುಂದುವರೆಸುತ್ತಾ ಅವರು ‘‘ಮಕ್ಕಳ ಈ ವಿಧವಾದ ನೈಜಸ್ವಭಾವವನ್ನು ಪ್ರೋತ್ಸಾಹಪಡಿಸುವುದಕ್ಕಾಗಿಯೇ ಕಿಂಡರ್‌ಗಾರ್ಟನ್ ಪಾಠಗಳಲ್ಲಿ ಅಂಗಸಾಧನೆಗೂ ಗಾನರಸಾನುಭವಕ್ಕೂ ಅನುಕೂಲಂಗಳಾದ ‘ಆಕ್ಷನ್‌ಸಾಂಗ್’ ಎಂದರೆ ‘ವಾಗನುಕರಣಗೀತ’ ಗಳನ್ನು ಸೇರಿಸಿ, ಮಕ್ಕಳಿಗೆ ಪಾಠವನ್ನು ಹೇಳುವುದು....</p>
								<p>ಇದು ನಮ್ಮ ಮೈಸೂರು ಸಂಸ್ಥಾನದಲ್ಲಿಯೂ ಪ್ರಚಾರಕ್ಕೆ ಬರಬೇಕೆಂಬ ಉದಾರವಾದ ಉದ್ದೇಶದಿಂದ ಮೈಸೂರು ಸಂಸ್ಥಾನದ ವಿದ್ಯಾಭ್ಯಾಸದ ಇಲಾಖಾ ಇನ್‌ಸ್ಪೆಕ್ಟರ್ ಜನರಲ್ ಸಾಹೇಬರಾದ ಮೆ|| ಭಾಭಾ, ಎಂ.ಏ ಅವರು ಈ ಪದಂಗಳನ್ನು ಮಾಡಬೇಕೆಂದು ನನಗೆ ಪ್ರೋತ್ಸಾಹಪಡಿಸಿದುದಲ್ಲದೆ... ಅಪ್ಪಣೆ ಕೊಡಿಸಿದ ಕಾರಣ ಈ ಸಣ್ಣ ಪುಸ್ತಕವನ್ನು ಬರೆಯಲಾರಂಭಿಸಿದೆನು... ಇದರಲ್ಲಿರುವ ಪದಗಳ ಕೆಲವು ಅಭಿಪ್ರಾಯಂಗಳೂ ಕೆಲವು ಮಾತುಗಳೂ ನಮ್ಮ ನಮ್ಮ ಮನೆಗಳಲ್ಲಿ ಪೂರ್ವಾರಭ್ಯ ಹೆಂಗಸರು ಮಕ್ಕಳನ್ನು ಆಡಿಸುವಾಗಲೂ, ಕುಣಿಸುವಾಗಲೂ, ನಡೆಯಿಸುವಾಗಲೂ, ಜಗ್ಗು ಹಾಕಿಸುವಾಗಲೂ, ಚಪ್ಪಳೆ ಹಾಕಿಸುವಾಗಲೂ, ಮಲಗಿಸುವಾಗಲೂ, ರೂಢಿಯಾಗಿ ಹೇಳತಕ್ಕ ಪದರೂಪಗಳಾದ ಮಾತುಗಳಾಗಿಯೇ ಇರುವುವು.</p>
								<p>ಈ ಪದ್ಧತಿಯನ್ನನುಸರಿಸಿ, ಮಕ್ಕಳಿಗೆ ಸುಲಭವಾಗಿ ತಿಳಿವಂತೆ, ಸಣ್ಣ ಸಣ್ಣ ಮಟ್ಟು, ರಾಗ, ತಾಳಂಗಳಿಂದ ಕಲಿವುದಕ್ಕೆ ಅತ್ಯಾಸಕ್ತಿಯುಂಟಾಗುವಂತೆ ಪದಂಗಳನ್ನು ಬರೆದು, ಆ ಹಾಡುಗಳಲ್ಲಿ ಕೆಲವನ್ನು 4-5 ವರ್ಷದ ಮಕ್ಕಳಿಗೆ ಕಲಿಸಿ, ಮೆ|| ಸಾಹೇಬರ ಮುಂದೆ ಹೇಳಿಸಿ, ಆಯಾ ಅನುಕರಣಂಗಳನ್ನೂ ಮಾಡಿಸಿದ ಬಳಿಕ, ಇದನ್ನು ಬೇಗ ಪೂರೈಸಬೇಕೆಂದು ಹುಕುಂ ಕೊಟ್ಟರು. ಎಂದು ಈ ಕೃತಿರಚನೆಗೆ ತಾವು ಹೇಗೆ ಹುಡುಗರನ್ನು ಒಂದಾಗಿಸಿಕೊಂಡು ಆಟಪಾಟಗಳ ಮೂಲಕ ಬರೆದೆನು’’ ಎಂಬುದನ್ನು ಹೇಳಿದ್ದಾರೆ.            </p>
								<p>ಇಲ್ಲಿ ಅನುಕರಣಗೀತ ಎಂದರೆ ಬೇರೆ ಪದ್ಯಗಳ ಅನುಕರಣವಲ್ಲ; ಇಲ್ಲಿನ ಪದ್ಯಗಳನ್ನು ಹಾಡುವಾಗ ಅಂಗಾಂಗಗಳ ಸೂಕ್ತ ಅನುಕರಣ ಮಾಡಬೇಕು ಎಂಬುದೇ ಆಗಿದೆ. ಅದಕ್ಕೆ ಅನುಗುಣವಾಗಿ ಇಲ್ಲಿರುವ ಮೂವತ್ತು ಪದ್ಯಗಳಿಗೂ ಪದ್ಯಗಳ ಭಾಗಗಳ ಬಳಿಯೇ ಯಾವಯಾವ ಅಂಗಗಳನ್ನು ಹೇಗೆ ಅನುಕರಣ ಮಾಡಬೇಕೆಂಬುದರ ಸೂಚನೆ ಇದೆ. ನಿದರ್ಶನಕ್ಕಾಗಿ ‘ರೈಲುಗಾಡಿ’ ಎನ್ನುವ ಕವಿತೆಯನ್ನು ಗಮನಿಸಬಹುದು. ಈ ಗೀತವನ್ನು ದರ್ಬಾರು ರಾಗ ಹಾಗೂ ರೂಪಕ ತಾಳದಲ್ಲಿ (ಈ ವಧೂಮಣಿ ಧಾಟಿಯಲ್ಲಿ) ಹಾಡಬೇಕು.</p>
								<p>ಇಲ್ಲಿ ಕವಿ ‘ಬಲಗೈಯನ್ನು ಮುಂದಕ್ಕೆ ನೀಡಿ ಆಡಿಸಬೇಕು’ ಎನ್ನುವ ಸೂಚನೆಯನ್ನು ನೀಡುತ್ತಾರೆ. ಹೀಗೆ ಕೈಗಳನ್ನು ಆಡಿಸುತ್ತಾ– ‘ಓಡುತಿರ್ಪುದು | ರೈಲು || ಪಲ್ಲವಿ || ನೋಡು ಕೂಡಿರುವ ಜನರ | ಗಾಡಿಯನೆಳಕೊಂಡು ಬೇಗ || ಅನುಪಲ್ಲವಿ ||’ ಎಂದು ಹಾಡಬೇಕು. 1900ರ ಆಸುಪಾಸಿನಲ್ಲಿ ಕನ್ನಡದ ಕವಿಯೊಬ್ಬರು ಶಿಶುಗಳಿಗಾಗಿ ಕಿಂಡರ್‌ಗಾರ್ಟನ್ ಮಾದರಿಯಲ್ಲಿ ಪದ್ಯರಚನೆ ಮಾಡಿರುವುದು ಕನ್ನಡಿಗರ ಪ್ರಯೋಗಶೀಲತೆಗೆ ನಿದರ್ಶನ.</p>
								<p>ಇಲ್ಲಿ ‘ಟಿಕೆಟ್ಟು’ ಎನ್ನುವ ಇಂಗ್ಲಿಷು ಶಬ್ದವನ್ನು ಕವಿ ಬಳಸಿರುವುದು ಪ್ರಯೋಗಶೀಲತೆಯಲ್ಲಿ ಅವರ ಆಧುನಿಕತೆಗೆ ಸಾಕ್ಷಿ. ಕುತೂಹಲಕ್ಕಾಗಿ ಈ ಕವಿತೆಯೊಂದಿಗೆ ಎಸ್.ಜಿ. ನರಸಿಂಹಾಚಾರ್ಯರ ‘ಹೊಗೆಯ ಗಾಡಿ’ ಎಂಬ ಕವಿತೆಯನ್ನು ಹೋಲಿಸಿ ನೋಡಬಹುದು. ಎಸ್.ಜಿ.ಎನ್. ಅವರ ಕವಿತೆ: ‘ನೊಗವೆತ್ತಿನ ಕೊರಳೊಳಿಡುವ ಪಾಡಿಲ್ಲ | ಬಿಗಿದ ಕುದುರೆಯ ಹೂಡುವಾಯಸವಿಲ್ಲ || ಮಿಗೆ ಕಾದ ನೀರ ಹಬೆಯಿಂದ ಬಲುಬೇಗ | ಹೊಗೆಯ ಗಾಡಿಯು ನೋಡು ಹೋಗುತಿಹುದೀಗ ||’.</p>
								<p>1900ರ ಕಾಲಘಟ್ಟದಲ್ಲಿನ ಕನ್ನಡ ಕವಿತೆಗಳಲ್ಲಿ ದ್ವಿತೀಯಾಕ್ಷರ ಪ್ರಾಸ ಇನ್ನೂ ಇತ್ತು ಎನ್ನುವುದಕ್ಕೆ ಈ ಪದ್ಯಗಳೇ ಸಾಕ್ಷಿ. ಜಯರಾಯಾಚಾರ್ಯರ ಈ ಕೃತಿಯಲ್ಲಿ ಒಟ್ಟು ೩೦ ಪದ್ಯಗಳಿವೆ. ಪ್ರತಿಯೊಂದು ಪದ್ಯಕ್ಕೂ ಕರ್ನಾಟಕ ಶಾಸ್ತ್ರೀಯ ಸಂಗೀತದ ರಾಗ-ತಾಳಗಳ ಸೂಚನೆ ನೀಡಲಾಗಿದೆ. ಆ ಕಾಲಘಟ್ಟದಲ್ಲಿ ಬಳಕೆಯಲ್ಲಿದ್ದ ನಿರ್ದಿಷ್ಟ ಹಾಡುಗಳ ಮಟ್ಟುಗಳನ್ನೂ ಸೂಚಿಸಲಾಗಿದೆ.</p>
								<p>‘ತೇರು’ ಎನ್ನುವ ಪದ್ಯವು ಜುಂಜೋಟಿ-ರಾಗ ಹಾಗೂ ರೂಪಕ ತಾಳದಲ್ಲಿರಬೇಕೆಂಬುದು ಕವಿಯ ಆಶಯ. ಹಾಗೆಯೇ ಆ ಗೀತವನ್ನು ‘ನಿಲ್ಲಲಾರೆ ನಲ್ಲನ’ ಎನ್ನುವ ಹಾಡಿನ ಧಾಟಿಯಲ್ಲಿ ಹೇಳಬೇಕೆಂಬ ಸೂಚನೆಯನ್ನೂ ನಿಡುತ್ತಾರೆ. ‘ರಾಗಿ ಬೀಸುವ ಹಾಡು’- ಇದನ್ನು ಪೀಲು ರಾಗ ಹಾಗೂ ಏಕತಾಳದಲ್ಲಿ ಹೇಳಬೇಕು. ಅದರ ಧಾಟಿ ‘ದೇವಿ ನಮ್ಮ ದ್ಯಾವರು ಬಂದರು | ಬಾವಿಕಟ್ಟೆಯ ಮೇಗೆ ಬಾವಾಜಿ ||’ ಹಾಡಿನ ಮಟ್ಟಿನಲ್ಲಿರಬೇಕು.</p>
								<p>ಇದನ್ನು ಹಾಡುವಾಗ ಕೂತುಕ್ಕೊಂಡು ಬಲಗೈ ಮುಷ್ಟಿ ಹಿಡಿದು, ರಾಗಿ ಬಿಸುವಂತೆ ಗುಂಡಾಗಿ ಮುಷ್ಟಿಯನ್ನು ತಿರುಗಿಸಬೇಕು. ಪದ್ಯ ಹೀಗಿದೆ: ರಾಗಿಯ ಬೀಸುವ ಬೇಗನೆ ಬಾರೆ | ನಾಗಿ ಕೆಂಪಿ ಮರುನಂಜಿ || ಪಲ್ಲವಿ || ಬಾಗಿಲ ತೆಕ್ಕೊಂಡು | ಹೋಗವರೆ ಗೌಡರು | ಬೇಗನೆ ಬರುವರೂಟಕ್ಕೆ || ಅನುಪಲ್ಲವಿ || ಹೊತ್ತಾಯಿತವ್ವ | ಅತ್ತೆಯು ದೆವ್ವ | ಕತ್ತನು ಮಿಸುಕುವಳವ್ವವ್ವ || ಅತ್ತಿಗೆಯೀಯೋರೆ | ಗಿತ್ತಿಯರೆನ್ನ | ಅತ್ತಿತ್ತ ನೋಡಗೊಡಿಸರು || 1ನೆಯ ಚರಣ || ಹಿದುಕವರೆ ಬೇಳೆ | ಯುದಕವ ಮಾಡಿ | ಮುದುಕಪ್ಪಗಿಕ್ಕಬೇಕಂತೆ || ತದಕಿದ ಮೆಣಸಿನು | ಪ್ಪುದಕವ ಮಾಡಿ | ಮುದುಕವ್ವೆಗಿಕ್ಕಬೇಕಂತೆ ||’.</p>
								<p>ಪ್ರಾಸಂಗಿಕವಾಗಿ ಈ ಪದ್ಯ ಶರಷಟ್ಪದಿಯಲ್ಲಿದೆ ಎಂಬುದನ್ನು ಗಮನಿಸಿ.ಆಚಾರ್ಯರು ಗಂಡು ಹಾಗೂ ಹೆಣ್ಣು ಮಕ್ಕಳಿಬ್ಬರನ್ನೂ ಗಮನದಲ್ಲಿರಿಸಿಕೊಂಡು ಪದ್ಯರಚನೆ ಮಾಡಿರುವುದೊಂದು ವಿಶೇಷ. ಅವರು ತಮ್ಮ ಕವಿತೆಗಳಲ್ಲಿ ಗ್ರಾಮೀಣ ಬದುಕಿನ ದಿನನಿತ್ಯದ ಗ್ರಾಮ್ಯ ಶಬ್ದಗಳನ್ನು ಮುಕ್ತವಾಗಿ ಬಳಸಲು ಹಿಂಜರಿದಿಲ್ಲ ಎನ್ನುವುದಕ್ಕೆ ಕೂಡ ಮೇಲಿನ ಪದ್ಯ ಉದಾಹರಣೆ. ಒಂದು ಶತಮಾನದ ಹಿಂದಿನ ಮಕ್ಕಳ ಸಾಹಿತ್ಯದ ಸ್ವರೂಪವು ಹೇಗಿತ್ತು ಎಂಬುದಕ್ಕೆ ಈ ‘ಅನುಕರಣಗೀತಲಹರಿ’ ಒಂದು ಉತ್ತಮ ಉದಾಹರಣೆಯಾಗಿದೆ.</p>

							</div>
						</div>
					</div>
					
					<div class="bb-item" id="item14">
						<div class="content">
							<div class="scroller">
								<h2>ಅಯೋಧ್ಯಾಕಂಡವು </h2>
								
								<p>ಶ್ರೀ ಸಾಲಿ ರಾಮಚಂದ್ರರಾಯರ ‘ಅಯೋಧ್ಯಾಕಂಡವು’ (ಪೂರ್ವಾರ್ಧವು) ಎನ್ನುವ ಈ ಕೃತಿಯು 1935ರಲ್ಲಿ ಮೊದಲನೆಯ ಆವೃತ್ತಿಯಾಗಿ ಹೊರಬಂದಿದೆ. ಇದರ ಪ್ರಕಾಶಕರು ಧಾರವಾಡದ ಕರ್ನಾಟಕ ಹೈಸ್ಕೂಲ್‌ನ ಕಾರ್ಯದರ್ಶಿಯವರಾಗಿದ್ದ ವಾಮನ ರಾಮಚಂದ್ರ ಮುಧೋಳಕರ. ಧಾರವಾಡದ ಮೋಹನ ಮುದ್ರಣಾಲಯದ ಬಳವಂತ ನಾರಾಯಣ ಬಾಗಲವಾಡಿ ಅವರು ಈ ಕೃತಿಯ ಮುದ್ರಕರು.</p>
								<p>ಅಷ್ಟಕಿರೀಟಾಕಾರದ 8+112 ಪುಟಗಳ ಈ ಕೃತಿಯ ಬೆಲೆ ನಮೂದಾಗಿಲ್ಲ. ನವೋದಯ ಕಾವ್ಯಾರಂಭದ ಕಾಲಘಟ್ಟದಲ್ಲಿ ಬಂದ ಈ ಕೃತಿ ಒಂದು ಖಂಡ ಕಾವ್ಯ. ಧಾರವಾಡದ ಕರ್ನಾಟಕ ಕಾಲೇಜಿನ ಶ್ರೀ ಎ. ಟಿ. ಸಾಸನೂರ ಎನ್ನುವವರು ಈ ಗ್ರಂಥಕ್ಕೆ ಮುನ್ನುಡಿಯನ್ನು ಬರೆದಿರುತ್ತಾರೆ. ‘ನನ್ನ ಪರಮಮಿತ್ರರಾದ ರಂಗಾಚಾರ್ಯ ಅಪ್ಪಾಚಾರ್ಯ ಜಹಾಗಿರದಾರ, ಎಮ್.ಎ; ಎಲ್.ಎಲ್.ಬಿ; ಅಡ್ವೊಕೇಟ, ಮುಂಬಯಿ, ಇವರಿಗೆ– ನೀವು ಸತಾಂ ಸದ್ಭಿಃ ಸಂಗಃ ಕಥಮಪಿ ಹಿ ಪುಣ್ಯೇನ ಭವತಿ ಎಂಬುದರ ತಿರುಳನ್ನು ನನಗೆ ತಿಳಿಹಿದಿರಿ, ಉಣಿಸಿದಿರಿ’ ಎಂಬ ನುಡಿಗಳೊಂದಿಗೆ ಈ ಕೃತಿ ಅರ್ಪಣೆಯಾಗಿದೆ.</p>
								<p>1888ರಿಂದ 1978ರವರೆಗೆ ಬದುಕಿ ಬಾಳಿದ ಸಾಲಿ ರಾಮಚಂದ್ರರಾಯರು ಕನ್ನಡದ ನವೋದಯ ಪೂರ್ವ ಹಾಗೂ ನವೋದಯ ಸಾಹಿತ್ಯದ ಮಹತ್ವದ ಕನ್ನಡ ಸಾಹಿತಿ. ಸ್ವಾತಂತ್ರ್ಯ ಹೋರಾಟಗಾರರೂ ಶಿಕ್ಷಕರೂ ಆಗಿದ್ದ ಶ್ರೀಯುತರು ರಾಮದುರ್ಗದಲ್ಲಿ ಹುಟ್ಟಿದರು. ಇವರ ಮನೆತನದವರು ಶಿರಸಿಂಗಿ ದೇಸಾಯಿಯವರ ಮನೆಯವರಿಗೆ ವಿದ್ಯಾಗುರುಗಳಾಗಿದ್ದರಿಂದ ‘ಸಾಲಿ ಮನೆತನ’ ಎನ್ನುವ ಹೆಸರು ಬಂದಿತು. ಬಾಲ್ಯದಲ್ಲಿಯೇ ತಂದೆ ತಾಯಿಯರನ್ನು ಕಳೆದುಕೊಂಡ ಸಾಲಿಯವರು ಬಡತನದಲ್ಲಿ ಬೆಂದು ಪರಿಶ್ರಮದಿಂದ ಆಗಿನ ಮೆಟ್ರಿಚುಲೇಷನ್ ಪರೀಕ್ಷೆಯಲ್ಲಿ ತೇರ್ಗಡೆಯಾದರು. ಕೆಲಕಾಲ ಅಂಚೆ ಇಲಾಖೆಯಲ್ಲಿದ್ದು, ಸ್ವಾತಂತ್ರ್ಯ ಸಂಗ್ರಾಮ ಸಂದರ್ಭದಲ್ಲಿ ಪ್ರತಿಭಟನೆಯ ರೂಪವಾಗಿ ಕೆಲಸಕ್ಕೆ ರಾಜೀನಾಮೆ ಇತ್ತರು.</p>
								<p>ಆ ಕಾಲಘಟ್ಟದಲ್ಲಿ ಧಾರವಾಡದಲ್ಲಿ ಸ್ಥಾಪಿತವಾದ ಕರ್ನಾಟಕ ವಿದ್ಯಾಸಂಸ್ಥೆಯಲ್ಲಿ ಶಿಕ್ಷಕರಾಗಿದ್ದು 1940ರಲ್ಲಿ ನಿವೃತ್ತಿ ಹೊಂದಿದರು. ಆಲೂರು ವೆಂಕಟರಾಯರು, ಮುದವೀಡು ಕೃಷ್ಣರಾಯರು, ರೊದ್ದ ಶ್ರೀನಿವಾಸರಾಯರು ಮುಂತಾದ ಕನ್ನಡದ ದಿಗ್ಗಜಗಳ ಸಹವರ್ತಿಗಳಾಗಿದ್ದ ಸಾಲಿಯವರು ಸಂಸ್ಕೃತ, ಇಂಗ್ಲಿಷು, ಪಾಲಿ, ಮರಾಠಿ, ಹಿಂದಿ ಹಾಗೂ ಗುಜರಾತಿ ಭಾಷೆಗಳಲ್ಲಿ ಪರಿಣತಿ ಹೊಂದಿದ ಬಹುಶ್ರುತರಾಗಿದ್ದರು. ಒಟ್ಟು ಹದಿನೆಂಟು ಕೃತಿಗಳನ್ನು ರಚಿಸಿರುವ ರಾಯರು ಕಾವ್ಯ, ನೀಳ್ಗವಿತೆ, ಖಂಡಕಾವ್ಯ, ಕಾದಂಬರಿ, ನಾಟಕ, ಜೀವನ ಚರಿತ್ರೆ, ಮಕ್ಕಳ ಸಾಹಿತ್ಯ, ಅನುವಾದ ಪ್ರಕಾರಗಳಲ್ಲಿ ಮಾತ್ರವಲ್ಲದೆ ಸಂಸ್ಕೃತ ಭಾಷೆಯಲ್ಲಿಯೂ ಎರಡು ಕೃತಿಗಳನ್ನು ರಚಿಸಿರುತ್ತಾರೆ.</p>
								<p>‘ಹಂಬಲು’, ‘ಕುಸುಮಾಂಜಲಿ’, ‘ಚಿಗುರೆಲೆ’, ‘ಚಿತ್ರಸೃಷ್ಟಿ’– ಇವು ಇವರ ಕವನ ಸಂಗ್ರಹಗಳಾದರೆ, ‘ಅಭಿಸಾರಿಕೆ’ ಹಾಗೂ ‘ತಿಲಾಂಜಲಿ’ ನೀಳ್ಗವಿತೆಗಳು. ‘ಬಾಲಕಾಂಡವು’ ಮತ್ತು ‘ಅಯೋಧ್ಯಾಕಾಂಡವು’ ಖಂಡಕಾವ್ಯಗಳು. ‘ಸುಕನ್ಯ’ ಸಾಲಿಯವರು ಬರೆದಿರುವ ಏಕೈಕ ನಾಟಕ. ‘ಯದುಪತಿ’ ಹಾಗೂ ‘ಜಯಗುರುದೇವ’ ಆವರ ಕಾದಂಬರಿಗಳು. ‘ಸಿಪಾಯಪ್ಪ ಮತ್ತು ಐದು ಜನ ಪ್ರಾಣಿಗಳು’ ಆವರು ರಚಿಸಿರುವ ಮಕ್ಕಳ ಸಾಹಿತ್ಯ. ‘ಸುದಾಮಚರಿತಂ ’ಮತ್ತು ಗ‘ದ್ಯರಾಮಾಯಣಂ’ ಸಾಲಿಯವರ ಸಂಸ್ಕೃತ ಕೃತಿಗಳು. ಹೀಗೆ ಅವರ ಸಾಹಿತ್ಯವು ವೈವಿಧ್ಯಮಯವೂ ವಿಫುಲವೂ ಆಗಿದೆ. ಇವರ ಸಾಹಿತ್ಯ ಸೇವೆಯನ್ನು ತಡವಾಗಿಯಾದರೂ ಕರ್ನಾಟಕ ಸಾಹಿತ್ಯ ಅಕಾಡೆಮಿ ಗುರುತಿಸಿ ಅವರ ೮೦ನೆಯ ವಯಸ್ಸಿನಲ್ಲಿ, 1968ರಲ್ಲಿ ಅವರಿಗೆ ಪ್ರಶಸ್ತಿ ನೀಡಿ ಗೌರವಿಸಿತು.</p>
								<p>‘ಅಯೋಧ್ಯಾಕಾಂಡವು’ ಖಂಡ ಕಾವ್ಯ – ಕಥನ ಕಾವ್ಯದಲ್ಲಿ ಹನ್ನೊಂದು ಅಧ್ಯಾಯಗಳಿಂದ ಒಟ್ಟು 520 ಚಿಕ್ಕಚಿಕ್ಕ ಕಿರುಚೌಪದಿಗಳಿವೆ. ಹನ್ನೊಂದೂ ಅಧ್ಯಾಯಗಳೂ ಶ್ರೀರಘುಕುಲಮಣಿ | ವೀರಶಿರೋಮಣಿ | ಕಾರುಣಿಕಾಗ್ರಣಿ | ತಾರಕ ಶರಣು || ಎಂಬ ಚೌಪದಿಯೊಂದಿಗೆ ಶ್ರೀರಾಮನಿಗೆ ಶರಣಾಗುವುದರೊಂದಿಗೆ ಆರಂಭವಾಗುತ್ತದೆ. ಛಂದೋಬಂಧದ ದೃಷ್ಟಿಯಿಂದ ಇಲ್ಲಿನ ಚೌಪದಿಗಳಲ್ಲಿ ಒಂದು ಹೊಸ ಪ್ರಯೋಗಶೀಲತೆಯಿದೆ. ಇಲ್ಲಿನ ಚೌಪದಿಗಳಲ್ಲಿ ಶರ ಷಟ್ಪದಿಯ ಲಯದ ಹಾಸು ಬೀಸು ಇದ್ದರೂ ಇವುಗಳು ಶರ ಷಟ್ಪದಿಗಳಲ್ಲ. ಮೊದಲ ಮೂರು ಸಾಲುಗಳಲ್ಲಿ ನಾಲ್ಕು ಮಾತ್ರೆಯ ಎರಡು ಗಣಗಳಿದ್ದು ಆ ಸಾಲುಗಳ ಓದಿನ ವ್ಯಾಪ್ತಿಯಲ್ಲಿ ಒಂದು ವೇಗದ ಓಟವಿದೆ. ಕೊನೆಯ ಸಾಲಿನಲ್ಲಿ ನಾಲ್ಕು ಮಾತ್ರೆಯ ಒಂದು ಗಣ ಹಾಗೂ ಅಂತಿಮ ಗಣವು ಮೂರು ಮಾತ್ರೆಯ ವ್ಯಾಪ್ತಿಗೆ ನಿಲ್ಲುವುದರಿಂದ ಕವಿತೆಗೆ ಒಂದು ಹಠಾತ್ತಾದ ನಿಲುಗಡೆ ದೊರೆತು ಅನಿರೀಕ್ಷಿತ ಆನಂದದ ಅನುಭವ ಉಂಟಾಗುತ್ತದೆ. ನಿದರ್ಶನಕ್ಕಾಗಿ ಪೂರ್ವೋಕ್ತ ಚೌಪದಿಯ ಜತೆಗೆ ಈ ಚೌಪದಿಯನ್ನು ಗಮನಿಸಿ:</p>
								<p>ಏತಕೆ ತಂದಳೊ | ಶೋಕಾವಹೆಯನು | ಕೇಕಯಿ ತವರಿಂ | ದಾ ಕುಬ್ಜೆಯನು | –ಪ್ರತಿ ಚೌಪದಿಯಲ್ಲಿಯೂ ದ್ವಿತೀಯಾಕ್ಷರ ಪ್ರಾಸವಿರುವುದನ್ನು ಗಮನಿಸಬಹುದು. ದಶರಥನು ಶ್ರೀರಾಮನನ್ನು ರಾಜನನ್ನಾಗಿ ಮಾಡಲು ಮಹಾಜನತೆಯಿಂದ ಅನುಮತಿಯನ್ನು ಪಡೆಯುತ್ತಾನೆ. ಜನರು ‘ಅವನೀಶನೆ, ಮಾ | ಡುವುದೈ ಶ್ರೀರಾ | ಘವನನು ಬೇಗನೆ | ಯುವರಾಜನನು |’ ಎನ್ನಲು ದಶರಥನು ರಾಮನನ್ನು ಕರೆದು ಯುವರಾಜನು, ‘ರಾ- | ಘವ, ನಾಳೆಯೆ ಆ- | ಗುವೆ ತಳೆಯಲು ಭಾ- | ರವನು ಧರಣಿಯ |’ ಎಂದರುಹುತ್ತಾನೆ. ಅದಕ್ಕೆ ರಾಮನು, ‘ಇದು ವಚನವು ನ- | ನ್ನದು, ರಘುವಂಶಕೆ | ಒದಗದು ನನ್ನಿಂ- | ದೊದಗದು ಕೊರತೆ |’ ಎಂದು ವಾಗ್ದಾನ ಮಾಡಿ ತಾಯಿಯ ಬಳಿಗೆ ಹೋಗುತ್ತಾನೆ. ರಾಮನು ತಾಯಿಗೆ ಈ ವಾರ್ತೆಯನ್ನು ತಿಳಿಸುತ್ತಾನೆ. ಅದಕ್ಕೆ ಕೌಸಲ್ಯೆಯು ‘ಸಿರಿಯಿರಲಿರದಿರ | ಲಿರದು ಕೊರತೆ, ಸ- | ಚ್ಚರಿತವು ಬಾಳಿನ | ತಿರುಳೈ, ರಾಮ |’ ಎನ್ನಲು ರಾಮನು ‘ಇದು ಪಾವನವಾ- | ದುದು, ನೀವೆನಗೆಂ- |ದುದು, ನಡೆವೆನು ನಾ- | ನಿದನನುಸರಿಸಿ’ ಎಂದು ಆಶ್ವಾಸನೆ ನೀಡುತ್ತಾನೆ. ಆದರೆ ‘ಉರಿಯುರಿದಳು ಹ | ಲ್ಮೊರೆದಳು ಮಂಥರೆ | ಪರುಷಾಶಯೆ ಕಿಂ_ | ಕರಿ ಕೇಕಯಿಯಾ |’, ಮಂಥರೆಯು ಕೈಕೆಗೆ ‘ಸವತಿಯ ಮಗನಿಗೆ | ಯುವರಾಜತ್ವವು | ಬವಣೆಗೆ ಗುರಿ ನಿ- | ನ್ನವನು ಭರತನು |’ ಎನ್ನಲು’, ಕೈಕೆ ಅದಕ್ಕೆ ಒಪ್ಪದೆ ‘ಇದು ಭೀಷಣವಾ- | ದುದು ನುಡಿ ನೀನೆಂ | ದುದು, ನುಡಿದೈ ಭೇ- | ದದ ಮಾತನಲೆ’ ಎಂದು ನಿರಾಕರಿಸುತ್ತಾಳೆ. ತನಗೆ ‘ರಾಮನು ಪ್ರಿಯನೆನಗೆ ಶುಭಾ- | ಶ್ರಯನಾರಾಮನು | ಭಯವವನಿಂದೆ- | ಲ್ಲಿಯದೌ ಎನಗೆ |’ ಎಂದು ನಿರಾಳವಾಗಿರುತ್ತಾಳೆ. ‘ಉರಿಯೊಳಗೆಣ್ಣೆಯ- | ನೆರಚಿದವೊಲು ಮಂ- | ಥರೆಯ ಹೃದಯದುರಿ- | ಯುರಿದುದು ಮಸಗಿ |’ ಅವಳು ನಾನಾ ರೀತಿಯಲ್ಲಿ ಚಾಡಿ ಹೇಳಿ ರಾಮನ ಪಟ್ಟಾಭಿಷೇಕವನ್ನು ಕೈಕೆಯು ನಿಲ್ಲಿಸುವಂತೆ ಪ್ರೇರೇಪಿಸಿ ‘ಚತುರತೆಯಿಂದೀ- | ಪ್ಸಿತವನು ಸಾಧಿಸು | ಹಿತವನು, ಕೇಕಯಿ | ಸುತನಿಗೊದಗಿಸು |’ ಎಂದು ಹೇಳಲು ‘ಈ ನುಡಿ ಅದು ನೀರೊಳು ಕೆಸ- | ರದು ಹಾಲೊಳು ಹುಳಿ | ಅದು ಮಂಥರೆಯಾ- | ಡಿದ ಕೀಳುನುಡಿ  ಕೈಕೆ ಕೆರಳಿದ ಹಾವಿನ | ತೆರದಿಂದೆಡೆವಿಡ- | ದುರಿಯುರಿಯುತೆ ಫೂ- |ತ್ಕರಿಸುತಲಿಹಳು |’.</p>
								<p>ಇಂತಹ ಕೈಕೆ ದಶರಥನಿಗೆ ಭರತನಿಗೆ ಪಟ್ಟ ಹಾಗೂ ಶ್ರೀರಾಮನಿಗೆ ವನವಾಸ ಎಂಬ ವರವನ್ನು ಕೇಳುತ್ತಾಳೆ. ‘ವನವಾಸವು ರಾ- | ಮನಿಗಾಗಲಿ ಭರ- | ತನಿಗೀರಾಜ್ಯವು | ಜನಪನೆ, ಬರಲಿ |’ ಎನ್ನುವ ಕೈಕೆಯ ಕೋರಿಕೆ ಐದನೆಯ ಅಧ್ಯಾಯದ ತಿರುಳು. ಆರನೆಯ ಅಧ್ಯಾಯದಲ್ಲಿ ಕೈಕೆ ರಾಮನಿಗೆ, ‘ತೊಡು ವಲ್ಕಲವನು | ನಡೆಯಡವಿಗೆ ನೀ- | ನೆಡೆಗುಡು, ಭರತನಿ- | ಗೊಡನೆ, ನರವರ |’ ಎನ್ನುವಳು. ಏಳು, ಎಂಟು  ಮತ್ತು ಒಂಬತ್ತನೆಯ ಅಧ್ಯಾಯಗಳಲ್ಲಿ ಶ್ರೀರಾಮನು ತಾಯಿಯಾದ ಕೌಸಲ್ಯೆಗೆ ‘ತಡೆಯೆನು, ತಾಯೇ | ನಡೆವೆನು, ನಾನಿ- | ನ್ನಡವಿಗೆ, ಹರಸೌ | ಅಡಿಗೆರಗುವೆನು’ ಎಂದು ನಮಿಸಿ ಲಕ್ಷ್ಮಣ ಹಾಗೂ ಸೀತೆಯರೊಂದಿಗೆ ಕಾಡಿಗೆ ಹೊರಡುತ್ತಾನೆ. ಅವರು ಕಾಡಿಗೆ ಹೋಗುವಾಗ ‘ಅಳಿದುದಯೋಧ್ಯೆಯ | ಬೆಳಕೆಲ್ಲಿಯು ಬಾ- | ಯಳಿದತ್ತಿತು ಬಲು | ಬಳಲಿತು ಜನವು || ತೊರೆದೆಮ್ಮನು ರಘು- | ವರ ಕರುಣಾಕರ | ತೆರಳುವುದೇ ಮೂ- |  ವರೆ ಕಾನನಕೆ? |’ ಎಂದು ಜನಸಮೂಹ ದುಃಖಿಸುತ್ತದೆ. ಅದಕ್ಕೆ ರಾಮನು ‘ಭರತನು ಧರ್ಮಿಗ | ಳರಸನು, ನೀವಿ- | ನ್ನಿರಿಸುವುದೀಯ- | ಳ್ಕರನಾತನಲಿ |’ ಎನ್ನುತ್ತಾನೆ. ಜನರು ‘ತೊರೆದೆಮ್ಮನು ಮಲ- | ಗಿರುವವರನು ರಘು- | ವರನು ವಿಪಿನದಲಿ | ತೆರಳಿದನಯ್ಯೋ || ಮರುಗಿದರಿಂತ- | ತ್ತರು, ಶೋಕದೆ ಪೌ- | ರರು ಸಾಕೇತಕೆ | ತಿರುಗಿ ನಡೆದರು ||’ ಎನ್ನುವಲ್ಲಿಗೆ ಈ ಖಂಡ ಕಾವ್ಯವು ಮುಗಿಯುತ್ತದೆ.</p>
								<p>ಇಡೀ ಕಾವ್ಯದಲ್ಲಿ ಸುಖ ಸಂಭ್ರಮ ವೈಭವಗಳಿಂದ ಕೋಮಲವಾದ ವಾತಾವರಣದಿಂದ ಕಂಗೊಳಿಸುತ್ತಿದ್ದ ಅಯೋಧ್ಯೆ ಇದ್ದಕ್ಕಿದ್ದಂತೆ ದುರಂತ ಹಾಗೂ ವಿಷಾದದೆಡೆಗೆ ಹೊರಳುವ ಸಂದರ್ಭವನ್ನು ಕವಿ ಹೃದಯಂಗಮವಾಗಿ ಚಿತ್ರಿಸುತ್ತಾರೆ. ಕಾವ್ಯದ ಹೆಚ್ಚು ಭಾಗದಲ್ಲಿ ಕರುಣ ರಸವಿದೆ. ಹೊಸಗನ್ನಡ ನವೋದಯಾರಂಭದ ಕಾಲಘಟ್ಟದಲ್ಲಿ ಕನ್ನಡದ ಪ್ರಾಚೀನ ಛಂದೋರೂಪಗಳು ಹೊಸ ಮರುಹುಟ್ಟನ್ನು ಪಡೆದು ಆಧುನಿಕ ಭಾವನೆಗಳನ್ನು ಅಟಭಿವ್ಯಕ್ತಗೊಳಿಸಲು ಹೊಸ ಹೊಸ ಆಯಾಮಗಳನ್ನು ಪಡೆಯಿತು. ಕನ್ನಡ ಕಾವ್ಯ ಕ್ಷೇತ್ರವನ್ನು ಶ್ರೀಮಂತಗೊಳಿಸುವಲ್ಲಿ  ಮಾಸ್ತಿ, ಡಿ.ವಿ.ಜಿ, ಪಂಜೆ, ಗೋವಿಂದ ಪೈ, ಕುವೆಂಪು, ಬೇಂದ್ರೆ, ಕಡೆಂಗೋಡ್ಲು ಮುಂತಾದವರ ಜತೆಗೆ ಸಾಲಿ ರಾಮಚಂದ್ರರಾಯರಂತಹವರೂ ತಮ್ಮ ಕೈ ಜೋಡಿಸಿದರು. ಅಂದಿನ ಕಾಲಘಟ್ಟದ ಮಹತ್ವದ ಕೃತಿಗಳಲ್ಲಿ ಸಾಲಿ ರಾಮಚಂದ್ರರಾಯರ ಕೃತಿಗಳೂ ಸ್ಥಾನವನ್ನು ಪಡೆದಿವೆ.</p>

							</div>
						</div>
					</div>
					
					<div class="bb-item" id="item15">
						<div class="content">
							<div class="scroller">
								<h2>ಬಾಲಕರ ಕನ್ನಡ ಪಾಠಗಳು</h2
								 
								<img src="http://www.prajavani.net/sites/default/files/styles/default/public/article_images/2014/09/6/sv07halathu.jpg?itok=mTr5g6_F" alt="" style="width:300px;height:250px">

								<p>ಬಾಲಕರ ಕನ್ನಡ ಪಾಠಗಳ ಎರಡನೇ ಪುಸ್ತಕವು- Second BOOK OF LESSONS in Canarese- ಎನ್ನುವ ಈ ಪುಸ್ತಕವನ್ನು, ಕನ್ನಡ ಭಾಷೆಯಲ್ಲಿ ಪುಸ್ತಕ ಪ್ರಸಿದ್ಧಿ ಮಾಡುವ ಮುಂಬಯಿ ಸಭೆಯವರು, ಮಂಗಳೂರು ಬಾಸೆಲ್ ಮಿಶನ್ ಛಾಪಖಾನೆಯಲ್ಲಿ 1863ರಲ್ಲಿ, ಮುಂಬಯಿ ಸಂಸ್ಥಾನದೊಳಗಿದ್ದ ದಕ್ಷಿಣ ತುಕಡಿಯಲ್ಲಿರುವ ಸರಕಾರದ ಕನ್ನಡ ಶಾಲೆಗಳಿಗಾಗಿ ಅಚ್ಚು ಹಾಕಿಸಿದ್ದಾರೆ.</p>
								<p>ಇದೇ ಸಂಸ್ಥೆಯವರು ಬಾಲಕರ ಕನ್ನಡ ಪಾಠಗಳ ಮೊದಲನೇ ಪುಸ್ತಕವು- First BOOK OF LESSONS in Canarese- ಎನ್ನುವ ಪುಸ್ತಕವನ್ನು ಮುಂಬಯಿಯ ಜನ ಬುದ್ಧಿ ವೃದ್ಧಿ ಸಂಘದವರಿಗಾಗಿ 1863ರಲ್ಲಿ ಬಾಸೆಲ್ ಮಿಶನ್ ಛಾಪಖಾನೆಯಲ್ಲಿ ಛಾಪಿಸಿ ದ್ದರು. ಪ್ರಸ್ತುತ ಎರಡನೇ ಪುಸ್ತಕದ ಅನುಕ್ರಮಣಿಕೆಯಲ್ಲಿ 7 ಮೃಗವರ್ಣನೆಗಳೂ, 7 ವೃಕ್ಷವರ್ಣನೆಗಳೂ, 7 ಧಾತುವರ್ಣನೆಗಳೂ (ಧಾತು=ಲೋಹ), 7ಕಥೆಗಳೂ, 7 ನೀತಿ ಪಾಠಗಳೂ, 9 ಪದ್ಯಗಳೂ, 6 ವಿವಿಧ ರೀತಿಯ ಪತ್ರಗಳೂ ಸೇರಿ ಒಟ್ಟು 50 ಪಾಠಗಳಿದ್ದು ವೈವಿಧ್ಯಮಯವಾಗಿದೆ. ಅನೇಕ ಪಾಠಗಳಿಗೆ ಸೂಕ್ತವಾದ ಚಿತ್ರಗಳನ್ನು ಅಳವಡಿಸಲಾಗಿದೆ.</p>
								<p>ಒಂಬತ್ತೂ ಪದ್ಯಗುಚ್ಛಗಳು ಭಾಮಿನಿ ಷಟ್ಪದಿಯಲ್ಲಿವೆ. ಕನ್ನಡದ ಜೊತೆಗೆ ಐವತ್ತೂ ಪಾಠಗಳಿಗೆ ಇಂಗ್ಲಿಷ್‌ನಲ್ಲಿಯೂ ಶೀರ್ಷಿಕೆಗಳನ್ನು ನೀಡಲಾಗಿದೆ. 64 ಪುಟಗಳ, ಬೆಲೆ ನಮೂದಾಗದ ಈ ಪುಸ್ತಕದ ಸಂಪಾದಕರಾಗಲೀ ಇಲ್ಲಿನ ಪದ್ಯಗಳನ್ನು ರಚಿಸಿದವರಾಗಲೀ ಯಾರು ಎನ್ನುವುದರ ಸೂಚನೆಗಳು ಪುಸ್ತಕದಲ್ಲಿ ಇಲ್ಲ. ಒಟ್ಟು ಪುಸ್ತಕದ ಸ್ವರೂಪವನ್ನು ಗಮನಿಸಿದರೆ ಯಾರೋ ಓರ್ವ ವಿದೇಶೀ ಪಾದ್ರಿ, ದೇಸೀ ವಿದ್ವಾಂಸರ ನೆರವಿಲ್ಲದೆ ತಾನೇ ಸ್ವತಃ ಈ ಕೃತಿ ರಚಿಸಿರುವಂತೆ ತೋರುತ್ತದೆ. ಇದಕ್ಕೆ ನಿದರ್ಶನವಾಗಿ ಮೊದಲನೆಯ ಪಾಠವಾದ ಹೊಸ ಪುಸ್ತಕ ಎನ್ನವ ಭಾಮಿನೀ ಷಟ್ಪದಿಯ ಎರಡು ಪದ್ಯಗಳನ್ನು ಗಮನಿಸಬಹುದು.</p>
								<p>ಮೊದಲ ಷಟ್ಪದಿಯಲ್ಲಿ– ಬಾಲಕರ ಕನ್ನಡ ಪಾಠಗಳ ಮೊದಲನೇ ಪುಸ್ತಕವು- ಕೃತಿಯ ಪ್ರಸ್ತಾಪವಿದೆ: 1. ಬಾಲಕರೆ ನೀಂ ಮೊದಲ ಪುಸ್ತಕ | ಸಾಲ್ಯೊಳೋದಿದಿರಲ್ಲವದರೊಳ | ಧೂಳಿನಕ್ಷರ, ಶಬ್ದ, ಮಡಿ, ಕಥೆ, ನೀತಿ, ಪಶುವಿವರ, || ಮೇಲೆ ಸುಕವಿತೆ ಪಾಠದೊಳಗಿನ | ಶೀಲವನು ನೀವರಿತು, ಬೇಗ ಸು | ಶೀಲರೆಂಬುವ ಪೆಸರು ಮಿತ್ರರೆ, ಪಡಿದುಕೊಂಡಿಹಿರಿ || - ಈ ಪದ್ಯದಲ್ಲಿ ವಿದ್ಯಾರ್ಥಿಗಳು ಮೊದಲನೆಯ ಪುಸ್ತಕದ ಮೂಲಕ ಧೂಳಿನಲ್ಲಿ (=ಮರಳಿನಲ್ಲಿ) ಅಕ್ಷರಗಳನ್ನು ತಿದ್ದುತ್ತಿದ್ದುದರ ಪ್ರಸ್ತಾಪವಿದೆ. 2. ಎಳಿಯ ಹುಡುಗರೆ ಲಲಿಸಿ ಕೇಳೀ | ಸುಲಭ ಪುಸ್ತಕ ನಿಮ್ಮಗೋಸ್ಕರ | ಬಲು ಶ್ರಮದಿ ನಾವಿರಚಿಸಿಹೆನೀಗತಿ ಮಮತೆಯಿಂದ ; || ಗೆಳಿಯರೆಲ್ಲರು ಕೂಡಿ, ನೀವೀ | ಚಲುವ ಪುಸ್ತಕವನ್ನು ಕಲಿತಿದ | ರೊಳಗೆ ಬರಿದದ್ದೆಲ್ಲ ತಿಳಿಯಲು, ಜಾಣರಾಗುವಿರೀ, || –ಈ ಪದ್ಯದಲ್ಲಿ ಬರುವ ಲಲಿಸಿ, ನಿಮ್ಮಗೆ ಎನ್ನುವ ರೀತಿಯ ಶಬ್ದಗಳನ್ನೂ ಹಾಗೂ 6ನೆಯ ಸಾಲಿನ ಕೊನೆಯಲ್ಲಿ ದೀರ್ಘಾಕ್ಷರವನ್ನೂ, 36ನೆಯ ಪದ್ಯದಲ್ಲಿ ಬರುವ ಮಿತ್ರಗಳೇ ಎನ್ನುವ ಪ್ರಯೋಗಗಳನ್ನೂ ದೇಸಿ ವಿದ್ವಾಂಸರು ಮಾಡುತ್ತಿರಲಿಲ್ಲ. ನಾ ವಿರಚಿಸಿಹೆನು ಈಗ ಎನ್ನುವ ಪ್ರಯೋಗವಿರುವುದರಿಂದ ಒಂದು ಸಮಿತಿಗೆ ಬದಲು ಏಕವ್ಯಕ್ತಿ ಇದನ್ನು ರಚಿಸಿರುವುದು ಸ್ಪಷ್ಟವಾಗುತ್ತದೆ.</p>
								<p>ಈ ಪಠ್ಯದ 49ನೆಯ ಗದ್ಯ ಪಾಠ ಮತ್ತು ೫೦ನೆಯ ಪದ್ಯ ಪಾಠ ಬಹಳ ಕುತೂಹಲಕಾರಿಯೂ ಮಹತ್ವದ್ದೂ ಆಗಿದೆ. 49ನೆಯ ಪಾಠವಾದ ‘ಸ್ವರಾಜನಿಷ್ಠೆ’ ಗದ್ಯಭಾಗದಲ್ಲಿ ಲೇಖಕನು– ‘ಮುಂದೆ ಬರೆದ ಕವಿತ್ವವು ಸ್ವರಾಜನಿಷ್ಠೆಯ ಸಂಬಂಧದ್ದಾಗಿದೆ. ಅದನ್ನು ಪ್ರತಿ ಒಬ್ಬೊಬ್ಬ ಹುಡುಗನು ಕಲಿಯಬೇಕು. ಅದು ಎಷ್ಟೋ ವರ್ಷಗಳ ಹಿಂದೆ ಇಂಗ್ಲಂದ ದೇಶದ ಅರಸನಾದ ಜೇಮ್ಸ ಮಹಾರಾಜನ ಮೇಲೆ, ಕ್ಯಾರಿ ಎಂಬ ಹೆಸರಿನ ಒಬ್ಬ ಕವಿಯಿಂದ ಬರಿಯಲ್ಪಟ್ಟಿತ್ತು.... ಈ ಪ್ರಕಾರ ಅದು ಈ ದಿವಸದವರೆಗೆ ನಡಿಯುತ್ತ ಬಂದದೆ’ ಎಂಬ ಅಪೂರ್ವ ಮಾಹಿತಿಯನ್ನು ನೀಡಿದ್ದಾನೆ. ಇದು ಏಕೆ ಮಹತ್ವದ ಮಾಹಿತಿ ಎಂದರೆ, ಈ ಕ್ಯಾರಿ ಎನ್ನುವವನೇ ಲಭ್ಯವಾಗಿರುವ ಮೊಟ್ಟಮೊದಲು ಅಚ್ಚಾದ ಕನ್ನಡದ ಮುದ್ರಣದ ಪುಸ್ತಕವಾದ- ಬಂಗಾಳದ ಸೆರಾಂಪೂರ್‌ನ ಮಿಷನ್ ಪ್ರೆಸ್‌ನಿಂದ 1817ರಲ್ಲಿ ಪ್ರಕಟವಾದ A Grammar of the Kurnata Language ಪುಸ್ತಕದ ಕರ್ತೃ ಕ್ಯಾರಿ, ವಿಲಿಯಂ.</p>
								<p>50ನೇ ಪದ್ಯ ಪಾಠವಾದ ‘ಪ್ರಜಗಳ ಹಾಡು’ (ಭಾಮಿನೀ ಷಟ್ಪದಿ) ಕನ್ನಡದ ಮೊತ್ತಮೊದಲ ಮುದ್ರಿತ ಪದ್ಯವಾಗುತ್ತದೆ. ಇದರ ಕಾಲವೂ ಸುಮಾರು 1817ರ ಆಸುಪಾಸಿನ ಕಾಲವೇ ಆಗಿದೆ. ಈ ಐತಿಹಾಸಿಕ ಮಹತ್ವದ ಕಾರಣದಿಂದಾಗಿ ವಿಲಿಯಂ ಕ್ಯಾರಿಯವರ ‘ಪ್ರಜಗಳ ಹಾಡು’ (ರಾಣಿಯು ರಕ್ಷಿಸಲ್ಪಡಲಿ) ಎನ್ನುವ ನಾಲ್ಕು ಪದ್ಯಗಳಿರುವ ಭಾಮಿನೀ ಷಟ್ಪದಿಯ ಕವಿತೆಯ ಪೂರ್ಣ ಪಾಠವನ್ನು ಇಲ್ಲಿ ನೀಡಿರುತ್ತೇನೆ.</p>
								<p>ದೇವ ರಕ್ಷಿಸು ನಿರುತದಲಿ ಜಗ | ತೀವಲಯವನು ಸತ್ಕರುಣದಲಿ | ಕಾವ ಕರುಣಾಕರನೆ ರಕ್ಷಿಸು ನಮ್ಮ ರಾಣಿಯನು || ಸಾವಧಾನದಿ ರಾಜ್ಯವಾಳಿಸು | ತಾವಗಂ ಜಯ ಸುಖ ಸುಕೀರ್ತಿಗ | ಳೀವುತಿಂಗ್ಲವದ ಸುರಾಣಿಯ ರಕ್ಷಿಸನುದಿನದಿ || 1 ||. ಜಡಿದು ಬಿಡುವುದು ನಮ್ಮರಸಿಯೊಳ್ | ಕೆಡಕು ಬಯಸುವ ಪಗೆಯರನು ಮ | ತ್ತಡಿಗಡಿಗವರು ಮಾಡುತಿಹ ದುರ್ಯುಕ್ತಿಗಳನೆಲ್ಲ || ತಡವಿ ನಿಷ್ಫಲ ಮಾಡು ಗೊಂದಲ | ಪಡಿಸವರ ರಾಜ್ಯದಲಿ ಸಲೆ ನಿಂ | ನಡಿಗೆ ನಂಬಿದೆವಾವು ರಕ್ಷಿಸು ರಕ್ಷಿಸನುದಿನದಿ || 2 ||. ಆಸು ಹೃದಯದ ರಾಣಿ ನಮ್ಮಯ | ದೇಶವಾಳಲಿ ಬಹು ದಿವಸವೆಂ | ಬಾಶೆಯತಿಶಯ ನಿನ್ನಡಿಗೆ ಶೇರಿಸಿದೆವಾವಿನ್ನು || ಈ ಸಮಸ್ತವ ನಿರ್ಮಿಸಿದ ಜಗ | ದೀಶ ನಿನ್ನಯ ಬಳಿಗಿರುವ ನಾ | ನಾ ವಸ್ತುಗಳಿತ್ತು ರಾಣಿಯ ರಕ್ಷಿಸನುದಿನದಿ || 3 ||. ಪರಮ ಹಿತಕರ ಕಟ್ಟಳೆಗಳನು | ವಿರಚಿಸುತ ನಾವೆಲ್ಲರಂತಃ | ಕರಣದಲ್ಲ್ಯಿಂ ಆನಂದದಲಿ ಕೊಂಡಾಡುತಿರು ವಂತ್ತೆ || ನೆರೆ ಸುಕೃತಿಗಳ ಮಾಡಿ ಪ್ರಜರನು | ಪೊರೆಯ ಬೇಕೆಂಬುವ ಸುಬುದ್ಧಿಯ | ನರಸಿಗಿತ್ತವರನ್ನು ಕರುಣದಿ ರಕ್ಷಿಸನುದಿನದಿ || 4 || .</p>
								<p>ಕ್ಯಾರಿ ಬರೆದದ್ದು ಜೇಮ್ಸ್ ಎನ್ನುವ ಅರಸನ ಮೇಲೆ. ಇಲ್ಲಿ ಜೇಮ್ಸ್‌ಗೆ ಬದಲು ರಾಣಿಯ ಹೆಸರನ್ನು ನಮೂದಿಸಲಾಗಿದೆ. ಈ ಪದ್ಯದಲ್ಲಿ ಇನ್ನೂ ಒಂದು ಅಂಶ ಗಮನಿಸಬಹುದು. ಇಲ್ಲಿನ 2ನೇ ಪದ್ಯದಿಂದ ನಮ್ಮ ಜನ ಕೆಲವರಾದರೂ ಇಂಗ್ಲೆಂಡಿನ ರಾಣಿಗೆ ವಿರೋಧವಾಗಿದ್ದರು ಎನ್ನುವ ಮಹತ್ವದ ಅಂಶವೂ ಹೊರಹೊಮ್ಮುತ್ತದೆ. ಒಳ್ಳೇ ಉಪದೇಶ ಎನ್ನುವ ಎರಡು ಭಾಮಿನೀ ಪದ್ಯಗಳಿರುವ ಕವಿತೆಯನ್ನು ಗಮನಿಸಿದರೆ ಆ ಪದ್ಯ ರಚಿಸಿದ ಕವಿಯ ಮೇಲೆ ವಚನಕಾರರು, ಸರ್ವಜ್ಞ, ಕೀರ್ತನಕಾರರು ಹಾಗೂ ಮಹಲಿಂಗ ರಂಗನ ಪ್ರಭಾವವಿರುವುದು ಸ್ಪಷ್ಟವಾಗಿ ತಿಳಿಯುತ್ತದೆ. ಆ ಎರಡು ಪದ್ಯಗಳು ಹೀಗಿವೆ.</p>
								<p>ಸುಳ್ಳನಾಡಲಿ ಬೇಡ, ಜನರೊಳು | ಕಳ್ಳನೆನಿಸಲಿ ಬೇಡ ನೀ ಮೈ | ಗಳ್ಳನಾಗಲಿ ಬೇಡ ಗುರು ತಾಯ್ತಂದೆಗಳ ನುಡಿಗೆ || ಒಳ್ಳೆತನ ಬಿಡಬೇಡ ಪ್ರಾಣಿಗ | ಳಲ್ಲಿ ನಿರ್ದಯನಾಗ ಬೇಡತಿ | ಕ್ಷುಲ್ಲಕರ ಸಂಗದಲಿ ಮುಣುಗಲಿ ಬೇಡ ಕೆಡ ಬೇಡ || 1 ||.</p>
								<p>ಬಡವರಿಗೆ ಬಳಲಿಸಲಿ ಬೇಡೊಡ | ನುಡಿದ ಭಾಷೆಗೆ ತಪ್ಪಬೇಡತಿ | ನಡತೆ ಹೀನರ ಮಾತು ನಂಬಲಿ ಬೇಡ ಕಡಿತನಕಾ || ಕೆಡಕು ಹಾದ್ಹಿಡಿ ಬೇಡ ನೀ ಪರ | ರೊಡವೆ ಗಾಶಿಯ ಮಾಡ ಬೇಡಡಿ | ಗಡಿಗೆ ಸದ್ಗುಣಗಳನು ಬಿಟ್ಟಿರ ಬೇಡ ಕೆಡ ಬೇಡ || 2 ||</p>
								<p>ಈ ಪುಸ್ತಕದ ಮೂಲಕ ಲೇಖಕನು ಹದಿಹರಯದ ಹುಡುಗರಿಗೆ ನೀತಿ, ಉಪದೇಶ, ನಮ್ಮ ಸುತ್ತಮುತ್ತ ಇರುವ ಪ್ರಕೃತಿ, ಪುಸ್ತಕ ಪ್ರೀತಿ, ಪಶು ಪಕ್ಷಿ, ವೃಕ್ಷ ಲೋಹಾದಿಗಳ ಪರಿಚಯವನ್ನು ಮಾಡಿಸಲು ಪ್ರಾಮಾಣಿಕ ಪ್ರಯತ್ನ ಪಟ್ಟಿದ್ದಾನೆ. ನಮ್ಮ ದೇಶದಲ್ಲಿ ಶಿಕ್ಷಣ ಸರ್ವ ಜನರಿಗೆ ಮುಕ್ತವಾಗಿ ಮುಖಾಮುಖಿಯಾದ ಆರಂಭದ ಸಂದರ್ಭದ ಮೊದಮೊದಲ ಕನ್ನಡ ಪಠ್ಯವೊಂದರ ಸ್ವರೂಪ ಹೇಗಿತ್ತು ಎನ್ನುವುದರ ಪರಿಚಯ ಈ ಪುಸ್ತಕದ ಮೂಲಕ ನಮಗೆ  ಮನದಟ್ಟಾಗುತ್ತದೆ. ಎಲ್ಲ ಪಾಠಗಳನ್ನು ಆರಿಸಿರುವಲ್ಲಿ ಹುಡುಗರಿಗೆ ನಾಡನ್ನು ಕುರಿತ ಪ್ರೇಮ, ಉತ್ತಮ ಮೌಲ್ಯಗಳ ಕುರಿತ ತಿಳಿವಳಿಕೆ, ಕಾವ್ಯ ಶಾಸ್ತ್ರ ವಿನೋದಗಳನ್ನು ಕುರಿತ ಸದಭಿರುಚಿಯ ಆಸಕ್ತಿ ಉಂಟಾಗುವಂತೆ ನೋಡಿಕೊಳ್ಳಲಾಗಿದೆ.</p>
								<p>ಸುಮಾರು 150 ವರ್ಷಗಳ ಹಿಂದೆ ವಿದೇಶೀ ವಿದ್ವಾಂಸನೊಬ್ಬ ಈ ರೀತಿಯ ಪ್ರಯತ್ನ ಮಾಡಿರುವುದು ಶ್ಲಾಘನೀಯವಾಗಿದೆ. ಇನ್ನು ಪತ್ರಗಳ ಪಾಠಗಳಿಗೆ ಬಂದರೆ ತಂದೆ, ತಾಯಿ, ಗುರು, ಮಿತ್ರ ಮತ್ತು ಬಂಧುಗಳಿಗೆ ಕಾಗದ ಬರೆಯುವ ಒಂದು ಸಾಮಾನ್ಯ ಕ್ರಮವನ್ನು ಈ ಪಠ್ಯದಲ್ಲಿ ನೀಡಲಾಗಿದೆ.</p>
								<p>ವಿವಿಧ ಒಕ್ಕಣೆಗಳು ಈ ಪುಸ್ತಕದಲ್ಲಿ ಇಂತಿವೆ: ಶಾಸ್ತ್ರಕಲಾಸಂಪನ್ನರಾದ ಬಹು ಘನವುಳ್ಳ ಜಗನ್ನಾಥ ಪಂಡಿತರಿಗೆ- ರಾಮರಾಯನು ಶಿರಸಾಷ್ಟಾಂಗ ನಮಸ್ಕಾರ ಮಾಡಿ ಬರಕೊಂಡ ವಿಜ್ಞಾಪನೆ, ಹಿರಿಯರ ಚರಣ ಸನ್ನಿಧಾನಕ್ಕೆ- ಬಾಲಕ ರಂಗನು ಮಾಡುವ ಸಿರಸಾಷ್ಟಾಂಗ ನಮಸ್ಕಾರವು,  ಬಹುಪ್ರೀತಿಯುಳ್ಳ ಮಾತೋಶ್ರೀಯವರ ಸಮುಖಕ್ಕೆ- ಬಾಲಕ ರಂಗನು ಚರಣಕ್ಕೆರಗಿ ಮಾಡುವ ಸಿರಸಾಷ್ಟಾಂಗ ನಮಸ್ಕಾರವು, ಬಹುಘನವುಳ್ಳ ಅಯ್ಯನವರಾದ ಜಗನ್ನಾಥ ಪಂಡಿತರಿಗೆ- ತಮ್ಮ ಆಜ್ಞಾಂಕಿತ ಶಿಷ್ಯನಾದ ರಂಗನು ಸಿರಸಾಷ್ಟಾಂಗವೆರಗಿ ಮಾಡಿಕೊಳ್ಳುವ ಬಿನ್ನಹ, ಪ್ರಿಯ ಅಣ್ಣಂದರಾದ ಗೋವಿಂದರಾಯರಿಗೆ- ರಂಗನು ಮಾಡುವ ಸಿರಸಾಷ್ಟಾಂಗ ನಮಸ್ಕಾರವು, ಪ್ರಿಯಮಿತ್ರರಾದ ಗೋಪಾಳರಾಯರಿಗೆ- ನಮಸ್ಕಾರ ಮಾಡಿ ಬರಕೊಳ್ಳುವುದು....</p>
								<p>ಕನ್ನಡ ಅಕ್ಷರಗಳ ಗಾತ್ರ ಆಕಾರ ಪದಗಳ ನಡುವಣ ಖಾಲಿ ಜಾಗದ ವಿಸ್ತರ ಮುಂತಾದ ಸಣ್ಣಪುಟ್ಟ ಮುದ್ರಣದ ತಾಂತ್ರಿಕ ವಿಷಯಗಳಿಗೂ ಮುದ್ರಕರು ಹೆಚ್ಚಿನ ಗಮನ ಕೊಟ್ಟಿರುವುದು ಮೇಲ್ನೋಟಕ್ಕೇ ಗೊತ್ತಾಗುತ್ತದೆ. ಪ್ರತಿ ಪಾಠಗಳ ಆರಂಭದ ಮೊದಲ ಅಕ್ಷರವನ್ನು ಅಲಂಕಾರಿಕ ಚಿತ್ರರೂಪದಲ್ಲಿ ಕೊಟ್ಟಿರುವುದೂ ಇದರ ಇನ್ನೊಂದು ವಿಶೇಷ. ಒಂದೂವರೆ ಶತಮಾನಗಳಷ್ಟು ಹಿಂದೆಯೇ ಕನ್ನಡದ ಹದಿಹರೆಯದ ವಿದ್ಯಾರ್ಥಿಗಳಿಗೆ ಲಭ್ಯವಿದ್ದ ಕನ್ನಡ ಪಠ್ಯಗ್ರಂಥಗಳಲ್ಲಿ ‘ಬಾಲಕರ ಕನ್ನಡ ಪಾಠಗಳ ಎರಡನೇ ಪುಸ್ತಕವು’ ಎನ್ನುವ ಕೃತಿಯು ನಿಜಕ್ಕೂ ಒಂದು ಅಪರೂಪದ ಕೃತಿಯಾಗಿದೆ.</p>

							</div>
						</div>
					</div>
					
					<div class="bb-item" id="item16">
						<div class="content">
							<div class="scroller">
								<h2>ಬಾಲಕರ ವನಸ್ಪತಿ ಶಾಸ್ತ್ರ</h2>
								
								<p>1927ರಲ್ಲಿ ಕೊಯಮತ್ತೂರು ವ್ಯವಸಾಯ ಕಾಲೇಜಿನಲ್ಲಿದ್ದ ದಿವಾನ್ ಬಹದ್ದೂರ್ ಕೆ. ರಂಗಾಚಾರಿ ಅವರು ರಚಿಸಿದ ಪುಸ್ತಕ `ಬಾಲಕರ ವನಸ್ಪತಿ ಶಾಸ್ತ್ರ~. ಈ ಪುಸ್ತಕವನ್ನು ಇಂಗ್ಲಿಷ್ ಭಾಷೆಯಲ್ಲಿ  angachariar’s Primer of Botany, Kanareseಎಂದು ಕೊನೆಯ ರಕ್ಷಾಪುಟದಲ್ಲಿ ಕರೆಯಲಾಗಿದೆ.</p>
								<p>ಆ ಕಾಲಕ್ಕೆ ಸಸ್ಯವಿಜ್ಞಾನವನ್ನು ವನಸ್ಪತಿಶಾಸ್ತ್ರವೆಂದು ಕರೆಯಲಾಗುತ್ತಿತ್ತು. ಮ್ಯಾಕ್‌ಮಿಲನ್ ಅಂಡ್ ಕಂಪನಿ ಲಿಮಿಟೆಡ್- ಈ ಪುಸ್ತಕದ ಪ್ರಕಾಶಕರು. 50 ಪುಟಗಳ ಈ ಕೃತಿಯ ಅಂದಿನ ಕ್ರಯಬೆಲೆ 8 ಆಣೆ. ಮದ್ರಾಸಿನ ಮೆಥಾಡಿಸ್ಟ್ ಪುಬ್ಲಿಷಿಂಗ್ ಹೌಸಿನಿಂದ ಈ ಕೃತಿ ಮುದ್ರಣಗೊಂಡಿದೆ.</p>
								<p>ಒಟ್ಟು 14 ಅಧ್ಯಾಯಗಳಿರುವ ಈ ಪುಸ್ತಕದಲ್ಲಿ ನಿದರ್ಶನ ಹಾಗೂ ಸ್ಪಷ್ಟೀಕರಣಗಳಿಗಾಗಿ 109 ಚಿತ್ರಗಳನ್ನು ನೀಡಿರುವುದು ವಿದ್ಯಾರ್ಥಿಗಳಿಗೆ ತುಂಬಾ ಉಪಯುಕ್ತವಾಗಿದೆ. ಕೃತಿಯ ಕೊನೆಯ ರಕ್ಷಾಪುಟದಲ್ಲಿ ಆ ಕಾಲದ ಹೊತ್ತಿಗೆ ಮ್ಯಾಕ್‌ಮಿಲನ್ ಕಂಪನಿಯು ಪ್ರಕಟಿಸಿದ ಇತರ ಇಪ್ಪತ್ತು ಕನ್ನಡ ಪುಸ್ತಕಗಳ ವಿವರಗಳಿವೆ.</p>
								<p>ಉಪೋದ್ಘಾತದಲ್ಲಿ ಪುಸ್ತಕದ ಉದ್ದೇಶವನ್ನು ಕುರಿತು ರಂಗಾಚಾರಿ ಅವರು ಹೀಗೆ ಅಭಿಪ್ರಾಯ ಪಡುತ್ತಾರೆ: `ಈ ಸಣ್ಣ ಪುಸ್ತಕವು ಪ್ರೈಮರಿ ಪಾಠಶಾಲೆಯ ಉಪಾಧ್ಯಾಯರ ಮತ್ತು ಕನ್ನಡವನ್ನು ಓದಬಲ್ಲ ಬಾಲಕರ ಉಪಯೋಗಕ್ಕಾಗಿ ಬರೆದಿದೆ.</p>
								<p>`ಬಾಲಕರು ತಮ್ಮ ಸುತ್ತಮುತ್ತಲೂ ಇರುವ ಗಿಡಮರಗಳು, ಹೂವುಗಳು, ಕಾಯಿಗಳು, ಪಕ್ಷಿಗಳು, ಮುಂತಾದವನ್ನು ಹುಡುಕಿಕೊಂಡು ಬಹಳ ಆನಂದದಿಂದ ತಿರುಗುವುದನ್ನು ನಾವು ಪ್ರತಿದಿನವೂ ನೋಡುತ್ತೇವೆ. ಬಾಲಕರಿಗೆ ಸ್ವಾಭಾವಿಕವಾಗಿರುವ ಈ ಮನೋಭಾವವನ್ನು ಯಾವ ವಿಧದಿಂದಲಾದರೂ ಹೆಚ್ಚಿಸಲು ತಮ್ಮ ಕರ್ತವ್ಯಗಳಲ್ಲಿ ಒಂದಾಗಿ ಉಪಾಧ್ಯಾಯರೂ ತಂದೆತಾಯಿಗಳೂ ಭಾವಿಸಬೇಕು.</p>
								<p>ಇದರಿಂದ ಬಾಲಕರ ತಿಳಿವಳಿಕೆಯು ಅಭಿವೃದ್ಧಿ ಹೊಂದುವುದರಲ್ಲಿ ಸಂದೇಹವಿಲ್ಲ. ನಮ್ಮ ಸುತ್ತಲೂ ಬೆಳೆದು ಜೀವಿಸುತ್ತಿರುವ ಗಿಡಗಳನ್ನು ಕುರಿತು ವಿಷಯಗಳನ್ನು ತಿಳಿಯುವುದರಿಂದ ನಮಗೆ ಹಲವು ವಿಧಾನದಲ್ಲಿಯೂ ಒಳ್ಳೆಯದೇ ಆಗುವುದೆಂಬುದು ನಿಶ್ಚಯವೇ ಸರಿ.</p>
								<p>ಇದೂ ಅಲ್ಲದೆ ನಮ್ಮ ದೇಶದಲ್ಲಿ ಅನೇಕರು ವ್ಯವಸಾಯವನ್ನೇ ತಮ್ಮ ಜೀವನೋಪಾಯದ ಮಾರ್ಗವೆಂದು ಕೈಗೊಂಡಿರುವುದರಿಂದ ಗಿಡಗಳ ಬಾಳ್ವಿಕೆ, ಬೆಳೆವಳಿಕೆ ಮುಂತಾದ ವಿಷಯಗಳನ್ನು ಬಾಲಕರಾಗಿರುವಾಗ ತಿಳಿಯಬೇಕಾದುದು ಅವಶ್ಯಕ~. ಇಲ್ಲಿ ಸುತ್ತಲ ಪರಿಸರದ ಬಗ್ಗೆ ವಿದ್ಯಾರ್ಥಿಗಳು ತಿಳಿದುಕೊಳ್ಳಬೇಕಾದ  ಅವಶ್ಯಕತೆ ಇದೆ ಎಂಬ ಲೇಖಕರ ಕಾಳಜಿ ಮೆಚ್ಚಬೇಕಾದ್ದು.</p>
								<p>ತತ್ವ ಸಿದ್ಧಾಂತಗಳಿಗಿಂತ ಪ್ರಾಯೋಗಿಕ ತಿಳಿವಳಿಕೆ, ಪ್ರತ್ಯಕ್ಷಜ್ಞಾನ ಅಮೂಲ್ಯವಾದದ್ದು ಎಂಬ ಎಚ್ಚರವನ್ನು ಓದುಗರಿಗೆ ಮುಂದಿನ ವಾಕ್ಯವೃಂದದಲ್ಲಿ ಸೂಚಿಸಿದ್ದಾರೆ: `ಈ ಪುಸ್ತಕವನ್ನು ಸಾಧಾರಣ ಪಾಠಪುಸ್ತಕವನ್ನು ಓದುವಂತೆ ಓದಿ ವಿಷಯಗಳನ್ನು ಬಾಯಿಪಾಠ ಮಾಡಕೂಡದು. ಹಾಗೆ ಮಾಡುವುದರಿಂದ ಹೆಚ್ಚು ಪ್ರಯೋಜನವಾಗಲಾರದು.</p>
								<p>ಇದರಲ್ಲಿ ವಿವರಿಸಿರುವ ವಿಷಯಗಳನ್ನು, ಗಿಡಗಳನ್ನು ಶೇಖರಿಸಿ ಪ್ರತ್ಯಕ್ಷವಾಗಿ ಪ್ರತಿಯೊಬ್ಬರೂ ಪರಿಶೋಧಿಸಿ ತಿಳಿಯಬೇಕು~.  ಈ ಕೃತಿಯ ವಿಷಯಾನುಕ್ರಮಣಿಕೆಯಲ್ಲಿ ಇರುವ ಅಧ್ಯಾಯಗಳು ಇಂತಿವೆ : ಸಸ್ಯಗಳೂ ಜೀವವುಳ್ಳವು, ಗಿಡಗಳೂ, ಅವುಗಳ ಅವಯವಗಳೂ, ಬೀಜ, ಮೊಳೆಯುವಿಕೆ ಮತ್ತು ಮೊಳೆಗಳು, ಬೇರು, ಪ್ರಕಾಂಡವೂ ಕೊಂಬೆಗಳೂ, ಎಲೆ, ಪುಷ್ಪಮಂಜರಿ, ಹೂವೂ ಅದರ ಭಾಗಗಳೂ, ಪುಷ್ಪರೇಣುಸ್ಪರ್ಷಣವೂ ಗರ್ಭಧಾರಣವೂ, ಕಾಯಿಯೂ, ಬೀಜವೂ, ನೀರು ಒಳಹೊಗುವುದೂ ಅದರ ಚಲನೆಯೂ, ಗಿಡಗಳ ಪೋಷಣೆ, ಗಿಡಗಳ ಬೆಳೆವಳಿಕೆ, ಉಸಿರಾಡುವುದು, ಮತ್ತು ಅವುಗಳ ಭಾಗಗಳ ಚಲನೆ ಹಾಗೂ ಗಿಡಗಳ ಜಾತಿಗಳು.</p>
								<p>ಪುಸ್ತಕದಲ್ಲಿ ಒಂದು ಬೀಜವನ್ನು ಬಿತ್ತಿ ಅದು ಫಲ ನೀಡುವವರೆಗಿನ ವಿವಿಧ ಹಂತದ ಬೆಳೆವಣಿಗೆಗಳ ಎಲ್ಲ ರೀತಿಯ ಸ್ವರೂಪವನ್ನು ಸಮಗ್ರವಾಗಿ ಪ್ರತ್ಯಕ್ಷ ಪ್ರಮಾಣ, ಪ್ರಯೋಗಗಳ ಮೂಲಕ ಮೂಲತತ್ತ್ವ ಸಿದ್ಧಾಂತಗಳೊಂದಿಗೆ ತುಂಬಾ ಒಳ್ಳೆಯ ಕನ್ನಡದಲ್ಲಿ ನಿರೂಪಿಸಲಾಗಿದೆ.</p>
								<p>ವಿಜ್ಞಾನ ವಿಷಯಗಳನ್ನು ಕನ್ನಡದಲ್ಲಿ ಹೇಳುವುದಕ್ಕೆ ಸಾಧ್ಯವೇ ಇಲ್ಲ ಎಂಬುವವರಿಗೆ ಈ `ವನಸ್ಪತಿಶಾಸ್ತ್ರ~ ಕೃತಿಯ ಜೊತೆಗೆ ಗಣಿತಾರ್ಣವ, ಅಣುಭೌತ ವಿಜ್ಞಾನ, ಜ್ಯೋತಿರ್ವಿನೋದಿನಿ ಮುಂತಾದ 20ನೆಯ ಶತಮಾನದ ಪೂರ್ವಾರ್ಧ ಮತ್ತು 19ನೆಯ ಶತಮಾನಾವಧಿಯ ಹತ್ತಾರು ವಿಜ್ಞಾನ ಪುಸ್ತಕಗಳು ತಕ್ಕ ಉತ್ತರದೋಪಾದಿಯಲ್ಲಿವೆ.</p>
								<p>ರಂಗಾಚಾರ‌್ಯರ ನಿರೂಪಣೆ ಸರಳವಾಗಿ ಮನದಟ್ಟುವಂತಿದೆ ಎಂಬುದಕ್ಕೆ ಒಂದು ಉದಾಹರಣೆ: `ಒಂದು ಗಿಡದಲ್ಲಿ ಭೂಮಿಯ ಮೇಲೆದ್ದು ಗಾಳಿಯೂ ಬೆಳಕೂ ತಗಲುವಂತೆ ಬೆಳೆಯುವ ಭಾಗವು ಪ್ರಕಾಂಡವೆನಿಸುವುದು. ಪ್ರಕಾಂಡದ ಭಾಗಗಳೂ ತಳಭಾಗದ ಮರವೂ ಅದರಿಂದ ಎಡೆಬಿಡದೆ ಎಲ್ಲಾ ಕಡೆಗಳಲ್ಲಿಯೂ ಹರಡಿಕೊಂಡು ಬೆಳೆಯುವ ಕೊಂಬೆಗಳಾಗಿರುವುವು.</p>
								<p>ಒಂದು ಮರದ ಪ್ರಕಾಂಡವನ್ನು ದೂರದಿಂದ ನೋಡಿದಾಗ ಅದರಲ್ಲಿರುವ ಎಲೆಗಳು ಎಡಬಿಡದೆ ಒತ್ತಾಗಿ ಹಸುರಾಗಿ ಕಂಡುಬರುವುವು. ಅಲ್ಲದೆ ಎಲೆಗಳನ್ನು ವಹಿಸಿರುವ ಕಾಂಡಗಳಾಗಲಿ, ಕೊಂಬೆಗಳಾಗಲಿ ಕಾಣಿಸುವುದಿಲ್ಲ.</p>
								<p>ಹತ್ತಿರಕ್ಕೆ ಹೋದ ಮೇಲೆ ಇವು ಚೆನ್ನಾಗಿ ಕಾಣಿಸುವವು. ಮರಗಳ ಕೊಂಬೆಗಳು, ಎಲೆಗಳು ಇವುಗಳ ಭಾರವನ್ನೆಲ್ಲಾ ಅಡಿಯ ಮರವು ಹೊರಬೇಕಾಗಿರುವುದರಿಂದ ಅದು ಸಾಧಾರಣವಾಗಿ ದಪ್ಪವಾಗಿಯೂ ಎತ್ತರವಾಗಿಯೂ ಇರುವುದು ಸ್ವಭಾವವಾಗಿದೆ. ದೊಡ್ಡ ಕೊಂಬೆಗಳೂ ಭಾರವನ್ನು ಹೊರಬೇಕಾಗಿರುವುದರಿಂದ ಅವು ಕೂಡಾ ದಪ್ಪವಾಗಿ ಗಟ್ಟಿಯಾಗಿಯೇ ಇರಬೇಕಾಗಿರುವುವು~. </p>
								<p>  1895ರಲ್ಲಿ ಲಕ್ಕೂರ ಸುಬ್ಬರಾಯ ಅವರು ಬತ್ತ, ರಾಗಿ, ಗೋಧಿ, ಕಾಫಿ, ಟೀ, ಇತ್ಯಾದಿ 49 ಬಗೆಯ ಸಸ್ಯಗಳನ್ನು ಬೆಳೆಯುವ ಕ್ರಮ, ಉಪಯೋಗಗಳ ವಿವರಣೆ ಕುರಿತು ಬರೆದ `ಸಚಿತ್ರ ವನಸ್ಪತಿಶಾಸ್ತ್ರ~ ಪುಸ್ತಕದ ನಂತರದ ಸಸ್ಯವಿಜ್ಞಾನವನ್ನು ಕುರಿತ ಮಹತ್ವದ ಕೃತಿ ಇದು. ಇದೇ ಕೆ.ರಂಗಾಚಾರ‌್ಯರು 1909ರಲ್ಲಿ `ಓಷಧಿಶಾಸ್ತ್ರ~ ಎಂಬ ಮತ್ತು 1927ರಲ್ಲಿ `ಗ್ರಾಮ ಪಾಠಶಾಲೆಯ ವಾಚಕ ಪುಸ್ತಕ, ಪೈರುಗಿಡಗಳು (ಸಚಿತ್ರ)~ ಎಂಬ ಸಸ್ಯಶಾಸ್ತ್ರವನ್ನು ಕುರಿತ ಇನ್ನೆರಡು ಮೌಲಿಕ ಕೃತಿಗಳನ್ನು ರಚಿಸಿದ್ದಾರೆ.</p>
								<p>ಆ ಕಾಲಮಾನದಲ್ಲಿ ವಿವಿಧ ಜ್ಞಾನಶಾಖೆಗಳಲ್ಲಿ ಕನ್ನಡ ಭಾಷೆಯಲ್ಲಿ ಅನೇಕ ಶಿಸ್ತುಗಳನ್ನು ಕುರಿತ ಕೃತಿಗಳು ರಚನೆಯಾಗುತ್ತಿದ್ದವು ಎನ್ನುವುದಕ್ಕೆ ಇದೊಂದು ಉದಾಹರಣೆ. ಉಲ್ಲಾಸದಾಯಕವಾಗುವಂತೆ ಓದಿಸಿಕೊಂಡು ಹೋಗುವ ಗುಣವುಳ್ಳ ಇದು ಒಂದು ಅಪೂರ್ವ ಕೃತಿ.</p>

							</div>
						</div>
					</div>
					
					<div class="bb-item" id="item17">
						<div class="content">
							<div class="scroller">
								<h2>ಭಾರ್ಗವ ಗರ್ವಭಂಗಂ</h2>
								
								<p>ಅಷ್ಟಾಂಶ ಕಿರೀಟಾಕಾರದ, ಒಂದು ರೂಪಾಯಿ ಒಂದು ಕ್ರಯದ, 114 ಪುಟಗಳ (ಪ್ರಥಮ ಮುದ್ರಣ) `ಭಾರ್ಗವ ಗರ್ವಭಂಗಂ ಎಂಬ ಬಾಲರಾಮ ಚರಿತಂ~ (ರೂಪಕ) ಎನ್ನುವ ಕೃತಿ ನಂಜನಗೂಡು ತಿರುಮಲಾಂಬ ಅವರದ್ದು. ಈ ಪುಸ್ತಕ `ಸತೀಹಿತೈಷಿಣೀ~ ಮಾತೃಮಂದಿರದಿಂದ 1928ರಲ್ಲಿ ಪ್ರಕಟವಾಗಿದೆ.ಅಂದಹಾಗೆ, ಹಿತೈಷಿಣೀ ಎನ್ನುವುದು ತಿರುಮಲಾಂಬ ಅವರ ಕಾವ್ಯನಾಮ ಕೂಡ.</p>
								<p> `ಭಾರ್ಗವ ಗರ್ವಭಂಗಂ~ ಕೃತಿಯನ್ನು ಶ್ರೀಪಾದರೇಣು ಎಂಬ ನಾಮಾಂಕಿತದಲ್ಲಿ ಶ್ರೀರಾಮಚಂದ್ರನಿಗೆ ಸಮರ್ಪಣೆ ಮಾಡಲಾಗಿದೆ. ಬಿನ್ನಹದಲ್ಲಿ ಲೇಖಕಿ- `ಈ ದೃಶ್ಯ ಪ್ರಬಂಧವು ನಾಲ್ಕು ವರ್ಷಗಳ ಹಿಂದೆಯೇ ಪ್ರಕಟವಾಗಬೇಕಾಗಿದ್ದಿತು~ ಎಂದಿರುವುದರಿಂದ ಇದರ ರಚನೆ 1924ರಲ್ಲಿಯೇ ಆಗಿದೆ ಎಂದು ಊಹಿಸಬಹುದು.</p>
								<p>ಈ ಪುಸ್ತಕದ 5ರಿಂದ 100 ಪುಟಗಳವರೆಗೆ ಮೈಸೂರು ಶ್ರೀಕೃಷ್ಣಾ ಪ್ರೆಸ್ಸಿನಲ್ಲಿ ಮುದ್ರಣಗೊಂಡಿದ್ದು, ಉಳಿದ ಕೆಲವು ಭಾಗ ಬೆಂಗಳೂರು ಪ್ರೆಸ್ಸಿನಲ್ಲಿ ಮುದ್ರಿತಗೊಂಡಿದೆ.</p>
								<p>ಪುಸ್ತಕದ ಆರಂಭದಲ್ಲಿರುವ ಪ್ರಾರ್ಥನೆ ಹೀಗಿದೆ:</p>
								<p>ಪ್ರಾರ್ಥನೆ (ರಾಗ: ಮೋಹನ ನಲ್ಲ ಬಾರೋ ಎಂಬಂತೆ)</p>

								<div align="center">
								<p>ಶ್ರೀ ರಘುರಾಮ ಬಾರೈ, ಪದವನ್ನು ತೋರೈ ಪ<br/>ದಶರಥ ಪ್ರಿಯ ಬಾಲ, ದಶಮುಖಾಸುರ ಕಾಲ<br/>ಕುಶಿಕಾತ್ಮಜ ಮಖಪಾಲ ಶಶಾಂಕನಿಭಪಾಲ ರಾಮ <br/>ಶತಪತ್ರಾಯತನೇತ್ರ, ಶತಪತ್ರಾಪ್ತಜ ಮಿತ್ರ<br/>ಶತಮನ್ಯು ಸ್ತುತಿಪಾತ್ರ, ಶತಯಾಗಸಹಜಾತ ರಾಮ <br/>ವರಶೇಷಗಿರಿ ನಿಲಯ, ಶರಣರಕ್ಷಣಸದಯ<br/>ಗಿರಿಜಾಧವಪ್ರಿಯ, ನುತಸುರ ಸಮುದಾಯ   ಶ್ರೀ ರಘುರಾಮ ಬಾರೈ<br/></p>
								</div>

								<p>ಆರಂಭದ ಪ್ರಾರ್ಥನೆಯ ಹಾಡಿನ ಜೊತೆಗೆ ಮೂರನೆಯ ಅಂಕದಲ್ಲಿ ಒಂದು ಭಾಮಿನೀ ಷಟ್ಪದಿಯೂ, 4, 5 ಮತ್ತು 6ನೇ ಅಂಕಗಳಲ್ಲಿ ಒಂದೊಂದು ಕಂದಪದ್ಯಗಳೂ ಹಾಗೂ 6ನೇ ಅಂಕದಲ್ಲಿ ಹಿಂದೂಸ್ತಾನಿ ರಾಗದ ಒಂದು ಹಾಡೂ, ಸಾಕೇಳಿ ದೂರು ರಾಗದ ಒಂದು ಹಾಡೂ ಮತ್ತು ನಾಟಕಾಂತ್ಯದಲ್ಲಿ ಒಂದು ಮಂಗಳದ ಹಾಡೂ ಇರುವುದು ವಿಶೇಷ. </p>
								<p>`ಇದು ಅಕ್ಷರಸ್ಥಳಲ್ಲದ ಅಬಲೆಯ ಕೃತಿಯೆಂದೂ, ಅಬಲೆಯ ಅಲ್ಪಮತಿಗೆ ಒಳಪಡುವಷ್ಟು ವಿಚಾರಗಳು ಇದರಲ್ಲಿ ಬಂದಿರಬಹುದೆಂದು...~ ಎನ್ನುವ ಮಾತುಗಳು ಹಿತೈಷಿಣಿ ಅವರ ಬಿನ್ನಹದಲ್ಲಿವೆ. ಮುಂದೆ ನಾಟಕದಲ್ಲಿ ನಾಂದಿಯ ನಂತರ ಒಂದೆಡೆ, `ಅನಾಮಧೇಯ ವಿದ್ಯಾರ್ಥಿನಿಯೋರ್ವಳಿಂದ ಬರೆಯಲ್ಪಟ್ಟುದನ್ನು...~ ಎನ್ನುವ ಮಾತನ್ನು ನಟಿ ಹೇಳುತ್ತಾಳೆ.</p>
								<p>`ಬಾಲಿಶ ವಿದ್ಯಾರ್ಥಿನಿಯೋರ್ವಳು ಶ್ರೀರಾಮಚಂದ್ರನ ಬಾಲಚರಿತವನ್ನು ಭಕ್ತಿಭಾವದಿಂದ ಬಾಲಭಾಷೆಯಲ್ಲಿ ರಚಿಸಿರುವುದನ್ನು ಕೂಡ...~ ಎಂದು ಸೂತ್ರಧಾರ ನುಡಿಯುತ್ತಾನೆ. ಇವೆಲ್ಲ ಮಾತುಗಳು ಆ ಕಾಲದಲ್ಲಿ ಬರೆಯುತ್ತಿದ್ದ ಲೇಖಕಿಯರ ವಿನಯ ಹಾಗೂ ಹಿಂಜರಿಕೆಗಳನ್ನು ಸೂಚಿಸುತ್ತವೆ.</p>
								<p>ನಾಟಕಾರಂಭಕ್ಕೆ ಮೊದಲು ಸತೀಹಿತೈಷಿಣೀ ಪ್ರಕಟಿಸಿದ ಕೃತಿಗಳನ್ನು ಕುರಿತು ಜೆ.ಎಸ್.ಚಕ್ರವರ್ತಿ ಅವರು ನವೆಂಬರ್ 8, 1916ರಲ್ಲಿ ಬರೆದ ಅಭಿಪ್ರಾಯಗಳು ಅಚ್ಚಾಗಿದೆ. ದಶರಥ, ವಸಿಷ್ಠ, ಜನಕ, ಶ್ರೀರಾಮ, ಭಾರ್ಗವರಾಮ ಮುಂತಾಗಿ ಇಪ್ಪತ್ತೊಂದು ಪ್ರಧಾನ ಪಾತ್ರಗಳಿರುವ ಈ ನಾಟಕ ಹಿಂದಿನ ಶತಮಾನದ ಇಪ್ಪತ್ತರ ದಶಕದಲ್ಲಿ ಮಹಿಳೆಯೋರ್ವರು ರಚಿಸಿದ ಗಮನಾರ್ಹ ರಚನೆಯಾಗಿದೆ.</p>
								<p>ತಿರುಮಲಾಂಬ ತಮ್ಮ ಜೀವಿತಾವಧಿಯ ಕೊನೆಯವರೆಗೂ ತಪ್ಪದೆ ಮಾಡುತ್ತಿದ್ದ ರಾಮಾಯಣದ ಪಾರಾಯಣ ಈ ನಾಟಕ ರಚನೆಗೆ ಪ್ರೇರಣೆ. ರಾಮಾಯಣದ ಬಾಲಕಾಂಡದ ಕತೆಯನ್ನು ಸಂಗ್ರಹವಾಗಿ ಹೇಳಿ, ಅಯೋಧ್ಯೆಯ ದಶರಥನ ಅರಮನೆಗೆ ವಿಶ್ವಾಮಿತ್ರ ಆಗಮನ ಹಾಗೂ ರಾಮಲಕ್ಷ್ಮಣರ ವಿವಾಹದವರೆಗೆ, ನಂತರ ಭಾರ್ಗವರಾಮನು ತಪಸ್ಸಿಗೆ ಹೋಗುವವರೆಗೆ ನಾಟಕದ ಕಥಾವಸ್ತುವಿನ ಹರಹಿದೆ.</p>
								<p>ನಾಟಕದ ನಿರ್ವಹಣೆ, ನಿರೂಪಣೆಯಲ್ಲಿ ಹೊಸತನವಿಲ್ಲದಿದ್ದರೂ ನಾಟಕದ ಶಿಲ್ಪ ಚೆನ್ನಾಗಿದೆ. ಮೂಲಕಥೆ ಯಾವುದೇ ಮಾರ್ಪಾಟಿಗೆ  ಒಳಗಾಗದೆ ಸಾಂಪ್ರದಾಯಿಕ ರೀತಿಯಲ್ಲೇ ಒಡಮೂಡಿ ಅಚ್ಚುಕಟ್ಟಾದ ಚೌಕಟ್ಟು ಹೊಂದಿರುವು ವಿಶೇಷ. ರಾಮಮಹಿಮೆಯ ಪ್ರಚಾರ ಮತ್ತು ಪ್ರಸಾರ ಆಸ್ತಿಕ ಜನರಲ್ಲಿ ಉಂಟಾಗಬೇಕೆಂಬುದು ಲೇಖಕಿಯ ಉದ್ದೇಶವಿದ್ದಂತಿದೆ. ಈ ನಾಟಕವನ್ನು ಕುರಿತು ವಿಮರ್ಶಕಿ ವಿಜಯಾ ದಬ್ಬೆಯವರು ವ್ಯಕ್ತಪಡಿಸಿರುವ ಕೆಳಗಿನ ಅನಿಸಿಕೆ (ಹಿತೈಷಿಣಿಯ ಹೆಜ್ಜೆಗಳು, 1992) ಸೂಕ್ತವಾಗಿಯೇ ಇದೆ:</p>
								<p>`ಈ ನಾಟಕಕ್ಕೆ ಕನ್ನಡ ನಾಟಕ ಸಾಹಿತ್ಯ ಚರಿತ್ರೆಯಲ್ಲಿ ಚಾರಿತ್ರಿಕ ಸ್ಥಾನವಿದೆ ಎನ್ನಬಹುದು. ಮಹಿಳೆಯರ ಸಾಹಿತ್ಯ ಕೃಷಿಯೇ ಇಲ್ಲದಿದ್ದ ಕಾಲದಲ್ಲಿ ಹೊಸಗನ್ನಡದ ಲೇಖಕಿಯರಲ್ಲಿ ಮೊದಲ ತಲೆಮಾರಿನವರಲ್ಲೊಬ್ಬರಾದ ತಿರುಮಲಾಂಬ ನಾಟಕ ಪ್ರಕಾರವನ್ನೂ ಬಳಸಿಕೊಂಡಿದ್ದಾರೆಂಬುದು ಗಮನಿಸಬೇಕಾದ ಅಂಶ.</p>
								<p>ಪರಿಚಿತ ವಸ್ತುವನ್ನೇ ಆಯ್ದುಕೊಂಡರೂ, ಯಾವ ಹೊಸ ಮೌಲ್ಯಗಳ ಪ್ರತಿಪಾದನೆಯನ್ನು ಉದ್ದೇಶಿಸಿರದಿದ್ದರೂ ಸಾಹಿತ್ಯಕವಾಗಿ ಎದ್ದುಕಾಣುವಂಥ ರಚನೆಯಲ್ಲದಿದ್ದರೂ ಸ್ಪಷ್ಟ ಗ್ರಹಿಕೆ ಮತ್ತು ಅಚ್ಚುಕಟ್ಟಾದ ನಿರೂಪಣೆಯಿಂದ ಪ್ರಸ್ತುತ ನಾಟಕ ಓದುಗರ ಸಹಾನುಭೂತಿಯನ್ನು ಪಡೆಯುತ್ತದೆ. ನಾಟಕಕಾರ್ತಿಯ ವ್ಯತ್ಪತ್ತಿಯ ಹರಹನ್ನೂ ಈ ನಾಟಕ ಪ್ರತಿನಿಧಿಸುತ್ತದೆ~. </p>

							</div>
						</div>
					</div>
					
					<div class="bb-item" id="item18">
						<div class="content">
							<div class="scroller">
								<h2> ಇಸೋಪನ ನೀತಿ ಕಥೆಗಳು</h2>
								
								<img src="http://www.prajavani.net/sites/default/files/styles/default/public/article_images/2014/11/29/sv30esopa1.jpg?itok=S2aZ-yUY" alt="" style="width:300px;height:250px">

								<p>‘Carnataca Translation of Esop’s Fables’ ಎನ್ನುವ ಹೆಸರಿನ ಇಸೋಪನ ನೀತಿ ಕಥೆಗಳ ಅನುವಾದವಾದ ಈ ಕೃತಿಯನ್ನು ಸಿದ್ಧಪಡಿಸಿದವನು ಸರ್ ವಾಲ್ಟರ್ ಎಲಿಯಟ್ ಹೆಸರಿನ, ಮದ್ರಾಸು ಸಿವಿಲ್ ಸೇವಾ ಪರೀಕ್ಷೆ ಮಾಡಿಕೊಂಡಿದ್ದ ವಿದ್ವಾಂಸ. Prepared under the Superintendence of Walter Elliot, Esquire, of the Madras Civil Service ಎನ್ನುವ ಒಕ್ಕಣೆ ಮುಖಪುಟದಲ್ಲಿ ನಮೂದಿತವಾಗಿರುವುದರಿಂದ ಕನ್ನಡದಲ್ಲಿ ಈ ಅನುವಾದವನ್ನು ಯಾರೋ ದೇಶೀಯ ವಿದ್ವಾಂಸನು ಮಾಡಿರಬೇಕು.</p>
								<p>ಆದರೆ ಅವರ ಹೆಸರು ಇಲ್ಲಿ ನಮೂದಿತವಾಗಿಲ್ಲ. ಮೊದಲನೆಯ ಆವೃತ್ತಿಯು 1840ರಲ್ಲಿ ಬಳ್ಳಾರಿಯಿಂದಲೂ ಎರಡನೆಯ ಆವೃತ್ತಿಯು ಮದ್ರಾಸಿನಿಂದಲೂ ಹಾಗೂ ಪ್ರಸ್ತುತ ಈ ಮೂರನೆಯ ಆವೃತ್ತಿಯು 1855ರಲ್ಲಿ ಮದ್ರಾಸಿನ ಪರೀಕ್ಷಾ ಮಂಡಲಿಗಾಗಿ</p>
								<p>ಬಿ. ಜಗನ್ನಾಯಕುಲು ಚೆಟ್ಟಿಯಾರ್ ಅವರಿಂದ ಮದ್ರಾಸಿನ ವಿದ್ಯಾ ಕಲಾನಿಧಿ ಲಿಟರರಿ ಪ್ರೆಸ್ಸಿನಿಂದಲೂ ಮುದ್ರಿತವಾಗಿದೆ. ಆ ಕಾಲಘಟ್ಟದಲ್ಲಿ ಕನ್ನಡ ಹಾಗೂ ತೆಲುಗು ಭಾಷೆಗಳಿಗೆ ಒಂದೇ ರೀತಿಯ ಅಚ್ಚುಮೊಳೆಗಳನ್ನು ಬಳಸಲಾಗುತ್ತಿತ್ತು. ಇಲ್ಲಿಯೂ ಅದೇ ಕ್ರಮವನ್ನು ಅನುಸರಿಸಲಾಗಿದೆ.</p>
								<p>ಎಲಿಯಟ್‌ ಸ್ಕಾಟಿಷ್ ಮೂಲದವನಾಗಿದ್ದು 1803ರ ಜನವರಿ 16ರಂದು ಹುಟ್ಟಿ 1887ನೇ ಮಾರ್ಚ್ 1ನೆಯ ದಿನಾಂಕದವರೆಗೆ ಬದುಕಿ  ಬಾಳಿದವನು. ಧಾರವಾಡದಲ್ಲಿ ಶಿಕ್ಷಣಾಧಿಕಾರಿಯೂ ಜಿಲ್ಲಾಧಿಕಾರಿಯೂ ಆಗಿದ್ದ ಆತ, ಕನ್ನಡ, ತಮಿಳು, ತೆಲುಗು, ಸಂಸ್ಕೃತ, ಮರಾಠಿ ಭಾಷೆಗಳನ್ನೂ ಸೇರಿದಂತೆ 28 ಭಾಷೆಗಳನ್ನು ಬಲ್ಲವನಾಗಿದ್ದನು.</p>
								<p>ಕನ್ನಡವೇ ಆಡಳಿತ ಭಾಷೆಯಾಗಿರಬೇಕೆಂದು ವಾದಿಸುತ್ತಿದ್ದ ಎಲಿಯಟ್, ರೆವರೆಂಡ್ ಕಿಟ್ಟೆಲ್ ಹಾಗೂ ರಾಬರ್ಟ್ ಕಾಲ್ಡ್‌ವೆಲ್‌ಗಳಿಗೆ ದ್ವಾವಿಡ ಭಾಷೆಗಳಲ್ಲಿ ಬರೆಯಲು ಒತ್ತಾಸೆ ನೀಡಿದ್ದನು. ಸಾಹಿತ್ಯ ಮತ್ತು ಸಂಶೋಧನೆಗೆ ತನ್ನನ್ನು ಮುಡುಪಾಗಿಟ್ಟುಕೊಂಡಿದ್ದ ಈ ಧೀಮಂತ ಪುರಾತತ್ವ ಶಾಸ್ತ್ರ, ಭಾಷಾವಿಜ್ಞಾನ, ಪ್ರಕೃತಿ ಶಾಸ್ತ್ರ ಹಾಗೂ ಬುಡಕಟ್ಟು ಜನಾಂಗಗಳ ಅಧ್ಯಯನಗಳಲ್ಲಿಯೂ ತಜ್ಞನಾಗಿದ್ದನು. ದ್ರಾವಿಡ ಭಾಷೆಗಳನ್ನು ಕುರಿತ ಅವನ ಅಭಿಮಾನ ಅನುಪಮವಾದದ್ದು. ತಾನು ಸಾಯುವ ದಿವಸ 1ನೆಯ ಮಾರ್ಚ್ 1887 ರಂದು ತಮಿಳಿನ ತಿರುಕ್ಕುರಳಿನ ಪೋಪ್‌ರ ಭಾಷಾಂತರದ ಹೊಸ ಆವೃತ್ತಿಯ ಬಗ್ಗೆ ಉತ್ಸಾಹದಿಂದ ಪೋಪರ ಪತ್ರಕ್ಕೆ ಸಹಿ ಹಾಕಿದ್ದುದು ಇದಕ್ಕೆ ದ್ಯೋತಕ.</p>
								<p>1847ರಷ್ಟು ಹಿಂದೆಯೇ Asiatic Researches  ಪತ್ರಿಕೆಯಲ್ಲಿ ದ್ರಾವಿಡ ಭಾಷೆಗಳ ನುಡಿಗಟ್ಟುಗಳ ಪ್ರಯೋಗಗಳಲ್ಲಿ ಕಂಡುಬರುವ ಸಮಾನಾಂಶಗಳನ್ನು ಕುರಿತ ವಿದ್ವತ್ಪೂರ್ಣ ಲೇಖನಗಳನ್ನು ಬರೆದಿದ್ದನು. 1840ರಲ್ಲಿ ಎಂ. ಶ್ರೀನಿವಾಸರಾಯ ಎನ್ನವವರು ಬರೆದಿದ್ದ ಕನ್ನಡ ವ್ಯಾಕರಣವು ಕೃತಿಯನ್ನು 1846ರಲ್ಲಿ ಪರಿಷ್ಕರಿಸಿ ಹೊಸ ಆವೃತ್ತಿಯನ್ನು ಹೊರತಂದಿದ್ದನು.</p>
								<p>ಆಗಿನ ಕಾಲಘಟ್ಟದ ಪಠ್ಯ ರಚನೆಗಳಲ್ಲಿ ಸಹಕಾರ ನೀಡಿದ ಎಲಿಯಟ್ ‘ಮಕ್ಕಳಿಗಾಗಿ ಸುಲಭ ಪಾಠಗಳು’ ಎಂಬ ಕೃತಿಯನ್ನು ಇಂಗ್ಲಿಷ್ ಹಾಗೂ ಕನ್ನಡ ಭಾಷೆಗಳಲ್ಲಿ ರಚಿಸಿದ್ದನು. ಮೇಲ್ಮಟ್ಟದ ಸಂಶೋಧಕನಾಗಿದ್ದ ಎಲಿಯಟ್, ರಾಯಲ್ ಏಷಿಯಾಟಿಕ್ ಸೊಸೈಟಿಯ ಮದ್ರಾಸು ಶಾಖೆಯ ಸಾಹಿತ್ಯ, ಸಾಂಸ್ಕೃತಿಕ ಕ್ಷೇತ್ರಗಳಲ್ಲಿ ಅಪಾರ ಸೇವೆ ಮಾಡಿದುದರ ಜೊತೆಗೆ ಪ್ರಾಚೀನ ಕನ್ನಡ ಶಿಲಾಶಾಸನಗಳ ಗೂಢಲಿಪಿಗಳನ್ನು ಓದುವ ಕಲೆಯನ್ನು ಕರಗತಮಾಡಿಕೊಂಡಿದ್ದನು. 595 ಶಿಲಾಶಾಸನಗಳನ್ನು ಅವನು ಓದಿದ್ದನೆಂದು ಐ.ಮಾ. ಮುತ್ತಣ್ಣ ಅವರು ತಮ್ಮ ‘19ನೆಯ ಶತಮಾನದಲ್ಲಿ ಪಾಶ್ಚಾತ್ಯ ವಿದ್ವಾಂಸರ ಕನ್ನಡ ಸೇವೆ’ ಕೃತಿಯಲ್ಲಿ ಸ್ಮರಿಸಿಕೊಂಡಿದ್ದಾರೆ. ಇವನ ಇತರ ಕೃತಿಗಳೆಂದರೆ  Language of Gonds, Coins of India ಹಾಗೂ Canarese Vocabulary ಎಂಬ ಕನ್ನಡ ಶಬ್ದಮಂಜರಿ.</p>
								<p>ಕನ್ನಡದಲ್ಲಿ ಪ್ರಾಚೀನ ಕಾಲದಿಂದಲೂ ಕತೆಗಳು ಜನಪ್ರಿಯವಾಗಿವೆ. ವಡ್ಡಾರಾಧನೆ, ಪಂಚತಂತ್ರಗಳಲ್ಲದೆ ಬೃಹತ್ಕತೆ, ಕಥಾಸರಿತ್ಸಾಗರ, ನೀತಿ ಪುರಾಣಕತೆಗಳ ಜೊತೆಗೆ 19ನೆಯ ಶತಮಾನದಲ್ಲಿ ವಿದೇಶೀ ಕೃತಿಗಳಾದ ಅರೇಬಿಯನ್ ನೈಟ್ಸ್, ಗಲಿವರನ ಪಯಣದ ಕತೆಗಳು ಕೂಡಾ ಪ್ರಕಟವಾದವು. 1841ರಲ್ಲಿ ಬೆಂಗಳೂರಿನ ವೆಸಲಿಯನ್ ಮಿಷನ್ ಪ್ರೆಸ್‌ಗಾಗಿ ಮುನ್ಷಿ ಗೊಪಾಲ ಆಚಾರೂವಿಗಾಗಿ ಮೈಸೂರು ಧಾಟೀಗೋಪಾಲಾಚಾರ್ಯರಿಂದ ಅಚ್ಚಾದ ‘ಕಥಾಮಂಜರಿ’ ಎನ್ನುವ ಇಂಗ್ಲಿಷ್ ಭಾಷೆಯ ಅನುವಾದಗಳನ್ನೂ ಒಳಗೊಂಡ ಕನ್ನಡದ ಕಥೆಗಳು ಪ್ರಕಟಗೊಂಡಿದೆ. 1842ರಲ್ಲಿ ಕೇಂಬಲ್ ಅಯ್ಯ (ಸಿ. ಕ್ಯಾಂಪ್‌ಬೆಲ್)ನವರು ‘ದೊರೆಸಾನಿಯನ್ನೂ ದಾದಿಯನ್ನೂ ಕುರಿತ ವಿಶೇಷಗಳು’ ಕೃತಿಯನ್ನು ವೆಸ್ಲಿಯನ್ ಮಿಷನ್ ಪ್ರೆಸ್ಸಿನಿಂದ ಪ್ರಕಟಿಸಿದರು. ೧೮೫೪ರ ಹೊತ್ತಿಗೆ ಶೆಟ್‌ಲೂರ್ ಬಿ. ಕೃಷ್ಣಸ್ವಾಮಿ ಅಯ್ಯಂಗಾರ್ ಅವರು ರಾಬಿನ್ಸನ್ ಕ್ರೂಸೋ ಅವರ ‘ಆಶ್ಚರ್ಯಕರವಾದ ಸಂಚಾರಾದಿ ವೃತ್ತಾಂತಗಳು’ ಕೃತಿಯನ್ನು ಹೊರತಂದರು.</p>
								<p>1857ರಲ್ಲಿ ವೆಸ್ಲಿಯನ್ ಮಿಷನ್ ಪ್ರೆಸ್ಸಿನಿಂದ ಪ್ರಕಟಗೊಂಡ ಎಪ್ಪತ್ತು ಕಥೆಗಳ ಪುಸ್ತಕವು ಒಂದು ಗಮನಾರ್ಹ ಕತಾಕೃತಿ. 1865ರಲ್ಲಿ ಜಾನ್ ಗ್ಯಾರೆಟ್ ಮಹಾಶಯನು ‘ಕನ್ನಡ ಪಂಚತಂತ್ರವು’ ಎನ್ನುವ ಪಂಚತಂತ್ರದ ಅನುವಾದಿತ ಕೃತಿಯನ್ನು ಪ್ರಕಟಿಸಿದನು. 1865ರಲ್ಲಿಯೇ ವೆಂಕಟ ರಂಗೋ ಕಟ್ಟಿಯವರ ‘ಅರೇಬಿಯನ್ ನೈಟ್ಸ್‌’ನ ಕನ್ನಡಾನುವದವು ಬಂದಿತು. 1920ರಲ್ಲಿ ಹೊರಬಂದ ಕುಮಾಂಡೂರು ರಾಮಸ್ವಾಮಯ್ಯಂಗಾರ್ ಅವರ ‘ಪಾರಶಿಯ ಹಗಲಿನ ವಿನೋದ ಕತೆಗಳು’ ಕೂಡ ಒಂದು ಪ್ರಮುಖ ಕೃತಿ. ಹೀಗಾಗಿ ಕನ್ನಡದಲ್ಲಿ ವಿಸ್ಮಯದ, ಆಶ್ಚರ್ಯಕರವಾದ ಕಥಾಪರಂಪರೆಗೆ ಕೊರತೆಯಿಲ್ಲ. ಅಂತಹ ಕೃತಿಗಳ ಸಾಲಿಗೆ ಸದರೀ ಸರ್ ವಾಲ್ಟರ್ ಎಲಿಯಟ್ ಸಿದ್ಧಪಡಿಸಿರುವ ‘ಇಸೋಪನ ನೀತಿ ಕಥೆಗಳು’ ಸೇರುತ್ತದೆ.</p>
								<p>ಡೆಮಿ ಆಕಾರದ 220 ಪುಟಗಳನ್ನು ಒಳಗೊಂಡಿರುವ ಈ ಕೃತಿಯಲ್ಲಿ 188 ಕಥೆಗಳಿವೆ. ಪ್ರತಿಯೊಂದು ಕಥೆಗೂ ಸಂಖ್ಯೆಯ ಸೂಚನೆಯಿದ್ದು ಒಂದು ಹೆಸರಿನ ಶೀರ್ಷಿಕೆಯಿರುತ್ತದೆ. ನಂತರ ಅದರ ತಾತ್ಪರ್ಯವನ್ನು 5 ವಾಕ್ಯಗಳಿಂದ 15 ವಾಕ್ಯಗಳ ಪರಿಮಿತಿಯಲ್ಲಿ ನೀತಿಯ ರೂಪದಲ್ಲಿ ಹೇಳಲಾಗಿರುತ್ತದೆ. ಇದು ಸಾಮಾನ್ಯವಾಗಿ ಆ ಕಾಲಘಟ್ಟದಲ್ಲಿ ಬಂದ ಕಥಾಪುಸ್ತಕಗಳ ಸ್ವರೂಪ. ಯಾವ ಕತೆಯೂ ಒಂದು ಪುಟದ ವ್ಯಾಪ್ತಿಯನ್ನು ಮೀರದಿರುವುದು ಇದರ ವಿಶೇಷ. ಇದರಿಂದಾಗಿ ವಾಚಕರಿಗೆ ಬೇಕೆನಿಸಿದಾಗ ಒಂದಷ್ಟು ಕಥೆಗಳನ್ನು ಓದುವ ಅವಕಾಶ ಹಾಗೂ ಯಾವುದೇ ಕಥೆಗಳನ್ನು ಬಿಡಿಬಿಡಿಯಾಗಿ ಅಥವಾ ಎಲ್ಲ ಕಥೆಗಳನ್ನು ಇಡಿಯಾಗಿ ಓದಿಕೊಳ್ಳಬಹುದಾದ ಆಯ್ಕೆಯ ಸ್ವಾತಂತ್ರ್ಯವಿದೆ. ಇಲ್ಲಿನ ಕಥೆಗಳು ಬಹುಮಟ್ಟಿಗೆ ವಿಷ್ಣುಶರ್ಮನ ಸಂಸ್ಕೃತದ ಪಂಚತಂತ್ರದ ಕಥೆಗಳನ್ನು ಹೋಲುತ್ತವೆ. ಬಹು ಮಟ್ಟಿಗಿನ ಕಥೆಗಳಲ್ಲಿ ಮನುಷ್ಯರ ಪಾತ್ರಗಳೇ ಬರುವುದಿಲ್ಲ. ಹೆಚ್ಚಿನ ಕಥೆಗಳಲ್ಲಿ ಪ್ರಾಣಿ-ಪಕ್ಷಿ-ಕ್ರಿಮಿಕೀಟಗಳ ಪಾತ್ರಗಳು ಬರುತ್ತವೆ.</p>
								<p>ಕ್ವಚಿತ್ತಾಗಿ ಗಿಡ-ಮರ-ಬಳ್ಳಿ-ಗುಲ್ಮ-ವೃಕ್ಷಾದಿಗಳ ಪಾತ್ರಗಳೂ ಬರುವುದುಂಟು. ಇದಕ್ಕೆ ಪೂರಕವಾಗಿ ಕೆಲವು ಕಥೆಗಳ ಶೀರ್ಷಿಕೆಗಳನ್ನು ನೋಡಬಹುದು. ‘ಆಡು ಸಾಕಿದ ಕುರೀಮರಿಯು’, ‘ಇಲಿಗೂ ಸಿಂಹಕ್ಕೂ ಮದುವೆ’, ‘ಸಾರಂಗಿಯ ಬಾರಿಸುವವನು’, ‘ವನದೇವತೆಯೂ ಮಾರ್ಗಸ್ಥನೂ’, ‘ಒಂಟಿಕಣ್ಣಿನ ಚಿಗರಿ’, ‘ಊರಿನ ಇಲಿಯೂ ಪಟ್ಟಣದ ಇಲಿಯೂ’, ‘ಇಂದ್ರನೂ ಗಣೇಶನೂ’, ‘ಎಡವಟ್ಟ ಹೋರಿ’, ಇತ್ಯಾದಿ. ಮನುಷ್ಯನ ಜಟಿಲವಾದ ಜೀವನದ ಎಲ್ಲ ರೀತಿಯ ಆಶೋತ್ತರಗಳು, ಮಾನಸಿಕ ತಲ್ಲಣಗಳು, ಆಕಾಂಕ್ಷೆಗಳು, ತಿಕ್ಕಲುತನಗಳು, ಔದಾರ್ಯ, ಔನ್ನತ್ಯ– ಇವೆಲ್ಲ ವಿಚಾರಗಳನ್ನು ನೀತಿಯ ಸಂದೇಶದ ರೂಪದಲ್ಲಿ ಈ ಕತೆಗಳು ಧ್ವನಿಸುತ್ತವೆ.</p>
								<p>1840ರ ಕಾಲಘಟ್ಟದಲ್ಲಿ ಬಂದ ಅನುವಾದಿತ ಕಥೆಗಳಲ್ಲಿ ಹಾಗೂ ಕನ್ನಡದ ಮುದ್ರಿತ ಕಥಾಸಾಹಿತ್ಯದಲ್ಲಿ ಮೊತ್ತ ಮೊದಲನೆಯ ಕೃತಿ ಎನ್ನುವ ಅಗ್ಗಳಿಕೆಗೆ ಪಾತ್ರವಾಗಿರುವ ಈ ‘ಇಸೋಪನ ನೀತಿಕತೆಗಳು’ ಕನ್ನಡದಲ್ಲಿ ಚಾರಿತ್ರಕವಾಗಿ ಹಾಗೂ ಗುಣಾತ್ಮಕವಾಗಿ ಒಂದು ಮಹತ್ವದ ಕೃತಿಯಾಗಿದೆ.</p>

							</div>
						</div>
					</div>
					
					<div class="bb-item" id="item19">
						<div class="content">
							<div class="scroller">
								<h2>ಇಂಗ್ಲಿಷ್ ಭಾಷೆಯಲ್ಲಿ  ಹೊಸಗನ್ನಡ ವ್ಯಾಕರಣ</h2>
								
								<img src="http://www.prajavani.net/sites/default/files/styles/default/public/article_images/2014/09/13/svec14grammer.jpg?itok=CP_val8O" alt="" style="width:300px;height:250px">

								<p>ಕಾರವಾರದ ಪ್ರೌಢಶಾಲೆಯೊಂದರಲ್ಲಿ ಶಿಕ್ಷಕರಾಗಿದ್ದ ಎ.ಎಸ್. ಮೂಡ ಭಟ್ಕಳರು ‘ಇಂಗ್ಲಿಷ್ ಭಾಷೆಯಲ್ಲಿ ಬರೆದ ಹೊಸಗನ್ನಡ ವ್ಯಾಕರಣವು’ (A Modern Canarese Grammar explained in English) ಎನ್ನುವ ಕನ್ನಡ ವ್ಯಾಕರಣ ಗ್ರಂಥದ ಮೊದಲ ಆವೃತ್ತಿಯನ್ನು 1899ರಲ್ಲಿ ಪ್ರಕಟಿಸಿದರು.</p>
								<p>1867ರ ಗ್ರಂಥಸ್ವಾಮ್ಯ ಕಾನೂನಿನ 25ನೇ ಕಲಮಿನ ಮೇರೆಗೆ ಈ ಕೃತಿಯು ನೋಂದಣಿಯಾಗಿದೆ. ಬೆಲೆ ನಮೂದಾಗದ 277+13 ಪುಟಗಳ ಈ ಕೃತಿಯು ಕಾರವಾರದ ಮೊಹಮ್ಮಡನ್ ಪ್ರಿಂಟಿಂಗ್ ಪ್ರೆಸ್ಸಿನಲ್ಲಿ ಅಚ್ಚಾಗಿದೆ. ವಿಲಿಯಂ ಕ್ಯಾರಿ, ಜಾನ್ ಮೆಕೆರಲ್, ಥಾಮಸ್ ಹಾಡ್ಸನ್, ಹೆರಾಲ್ಡ್ ಸ್ಪೆನ್ಸರ್, ತ್ಸೀಗ್ಲರ್, ರೆ.ಎಫ್. ಕಿಟೆಲ್ ಮುಂತಾದವರು ಕನ್ನಡ ವ್ಯಾಕರಣವನ್ನು ಇಂಗ್ಲಿಷ್ ಭಾಷೆಯಲ್ಲಿ ಬರೆದ ವಿದೇಶೀ ವಿದ್ವಾಂಸರು. ಶ್ರೀರಂಗಪಟ್ಟಣದ ಕೃಷ್ಣಮಾಚಾರ್ಯ, ದಕ್ಷಿಣಾ ಮೂರ್ತಿ ಶಾಸ್ತ್ರೀ, ಎಂ.ರಾಮಸ್ವಾಮಿ, ರಾ.ರಘುನಾಥರಾಯ ಮುಂತಾದವರು ಕನ್ನಡದಲ್ಲಿಯೇ ಕನ್ನಡ ವ್ಯಾಕರಣವನ್ನು ರಚಿಸಿದ ದೇಸೀ ವಿದ್ವಾಂಸರು. ರೆ.ಎಫ್. ಕಿಟೆಲ್ ಹಾಗೂ ಕಾಲಿನ್ಸ್‌ ಕ್ಯಾಂಪ್‌ಬೆಲ್ (ಕೇಂಬಲ್ ಅಯ್ಯ) ಅವರು ಕನ್ನಡದಲ್ಲಿ ಕನ್ನಡ ವ್ಯಾಕರಣವನ್ನು ಬರೆದ ವಿದೇಶೀ ಪಂಡಿತರು. ಎ.ಎಸ್. ಮೂಡ ಭಟ್ಕಳರಾದರೋ ಇಂಗ್ಲಿಷ್ ಭಾಷೆಯಲ್ಲಿ ಕನ್ನಡ ವ್ಯಾಕರಣ ಗ್ರಂಥವನ್ನು ಬರೆದ ದೇಸೀ ಧೀಮಂತರು.</p>
								<p>ಪ್ರಸ್ತಾವನೆ, ಬಳಸಿಕೊಂಡ ಹಿಂದಿನ ಗ್ರಂಥಗಳ ಪಟ್ಟಿ, ಪರಿವಿಡಿ, ಪಠ್ಯ, ಅನುಬಂಧಗಳು, ತಿದ್ದುಪಡಿ, ವಿದ್ವಾಂಸರ ಅಭಿಪ್ರಾಯಗಳು ಎನ್ನುವ ಅಂಶಗಳನ್ನೊಳಗೊಂಡಿರುವ ಈ ಪುಸ್ತಕದಲ್ಲಿ– ಅಕ್ಷರ ಖಂಡ, ಶಬ್ದ ಖಂಡ ಹಾಗೂ ವಾಕ್ಯ ಖಂಡ ಎನ್ನುವ ಮೂರು ಪ್ರಮುಖ ಅಧ್ಯಾಯಗಳೂ, 17 ಇತರ ಅಧ್ಯಾಯಗಳೂ ಇವೆ. ತಾವು ಬಳಸಿಕೊಂಡಿರುವ ಪುಸ್ತಕಗಳಲ್ಲಿ ಟಿ.ಎಸ್. ಮಾಬೆನ್ ಅವರ ‘ವ್ಯಾಕರಣ ಬೋಧಿನಿ’, ಬಾಸೆಲ್ ಮಿಷನ್ ಪ್ರೆಸ್‌ನ ಪ್ರಕಟಣೆಯಾದ ‘ಲೋಕೋಕ್ತಿ ನಿಧಾನ’, ಡಿ.ಎನ್.ಮುಳಬಾಗಿಲು ಅವರ ‘ಕನ್ನಡ ಕಯ್ಪಿಡಿ’ ಮುಂತಾದ ಅಪರೂಪದ ಪುಸ್ತಕಗಳಿವೆ.</p>
								<p>370 ಅಂಶಗಳನ್ನು ಒಳಗೊಂಡಿರುವ ಈ ಕೃತಿಯ ಪ್ರಿಫೇಸಿನಲ್ಲಿ ಲೇಖಕರು ಈ ಕೃತಿರಚನೆಗೆ ಕಾರಣವನ್ನು ಹೀಗೆ ಪ್ರಸ್ತುತಿ ಪಡಿಸುತ್ತಾರೆ: The main object in writing the following pages is to place in the hands of the students of Canarese, reading for the Matriculation, Bombay University School Final, Public Service and such other examinations, at which they are required to solve their Canarese Paper in English, a text-book of the Modern Canarese Grammar explained in simple and clear English. The treatise is also intended to supply the long felt want of a suitable and comprehensive hand-book of grammar to the foreign learners of the modern dialect of this Dravidian Language. ಲೇಖಕರೇ ಹೇಳುವಂತೆ ಇದು ಕನ್ನಡ ವ್ಯಾಕರಣ ಪತ್ರಿಕೆಯ ಪ್ರಶ್ನೆಗಳಿಗೆ ಇಂಗ್ಲಿಷಿನಲ್ಲಿ ಉತ್ತರ ಬರೆಯಬೇಕಾದ ಮುಂಬಯಿ ವಿಶ್ವವಿದ್ಯಾಲಯದ ಮೆಟ್ರಿಕ್ಯುಲೇಷನ್ ವಿದ್ಯಾರ್ಥಿಗಳಿಗಾಗಿ ಮತ್ತು ವಿದೇಶೀ ಹಾಗೂ ಕನ್ನಡೇತರ ಕನ್ನಡ ಕಲಿಕಾಪೇಕ್ಷೀ ವಿದ್ಯಾರ್ಥಿಗಳ ಉಪಯೋಗಕ್ಕಾಗಿ ರಚಿತವಾಗಿದೆ.</p>
								<p>Canarese  ಶಬ್ದರೂಪದ ವ್ಯುತ್ಪತ್ತಿಯನ್ನು ಕುರಿತು ಪ್ರಿಫೇಸಿನ ಅಡಿಟಿಪ್ಪಣಿಯಲ್ಲಿ  The word Canarese was derived from Canara (ಕನಡಾ) which is a modification of Kannada (ಕನ್ನಡ=ಕರ್+ನಾಡು) literally ‘Black Country’.  The present tendency is to use the original word Kannada instead of the anglicized name Canarese. Again some Pundits suggest that Kanarese is the proper spelling ಎನ್ನುವ ಅನನ್ಯ ಮಾಹಿತಿಯೊಂದನ್ನು ನೀಡುತ್ತಾರೆ.</p>
								<p> ಪುಸ್ತಕರಚನೆಯ ಸಂದರ್ಭದಲ್ಲಿ ತಮಗೆ ನೆರವು ನೀಡಿದ ಕಾರವಾರದ ಪ್ರೌಢಶಾಲೆಯ ಸಹಾಯಕ ಅಧ್ಯಾಪಕರಾಗಿದ್ದ ಶಂಕರ ನಾರಾಯಣ ಕೊಪ್ಪಿಕರ್ ಎನ್ನುವ ಗೆಳೆಯರನ್ನು ಸ್ಮರಿಸಿಕೊಂಡಿದ್ದಾರೆ. ಪುಸ್ತಕದ ಅನುಬಂಧದಲ್ಲಿ ಸಂಸ್ಕೃತದ ತತ್ಸಮ-ಕನ್ನಡದ ತದ್ಭವಗಳ 2600 ಶಬ್ದಗಳ ಪಟ್ಟಿ, ವಿರಾಮ ಚಿನ್ಹೆಗಳನ್ನು ಕುರಿತ ವಿವರಣೆ, ಕನ್ನಡದಲ್ಲಿ ವ್ಯಾಕರಿಸುವ ಪದ್ಧತಿ ಹಾಗೂ 1883ರಿಂದ 1898ರ ಅವಧಿಯ ಬೊಂಬಯಿ ವಿಶ್ವವಿದ್ಯಾಲಯದ ಪ್ರಶ್ನಪತ್ರಿಕೆ, 1890ರಿಂದ 1898ರ ಅವಧಿಯ ಸೆಕೆಂಡ್ ಗ್ರೇಡ್ ಪಬ್ಲಿಕ್ ಸರ್ವೀಸ್ ಸರ್ಟಿಫಿಕೇಟ್ ಎಕ್ಸಾಮಿನೇಷನ್‌ಗಳ ಆಯ್ದ ಪ್ರಶ್ನೆಗಳ ಸರಣಿಯನ್ನು ನೀಡಿರುವುದು ವಿದ್ಯಾರ್ಥಿಗಳಿಗೆ ತುಂಬಾ ಉಪಯುಕ್ತವಾಗಿದೆ. ಉದಾಹರಣೆಗಾಗಿ ಒಂದೆರಡು ಪ್ರಶ್ನೆಗಳನ್ನು ಗಮನಿಸಬಹುದು. 1. Name and Classify the different kinds of Pronouns in the Canarese Language  2. How are passive verbs formed in the Karnataka Language? 3. Name and dissolve the following compounds– ಬೆಳ್ದಾವರೆ, ಚಂದ್ರಮುಖಿ, ಹುಟ್ಟುಗುರುಡ, ಅರಸುಕುಮಾರ, ಒಕ್ಕಟ್ಟು.</p>
								<p>ವ್ಯಾಕರಿಸುವ ಪದ್ಧತಿ ಎಂದರೆ ಒಂದು ವಾಕ್ಯವನ್ನು ನೀಡಿದಾಗ ಆ ವಾಕ್ಯದ ಎಲ್ಲ ಪದಗಳ ವ್ಯಾಕರಣೀಯ ಗುಣ–ಲಕ್ಷಣಗಳನ್ನು ತಿಳಿಸಿಕೊಡುವುದು. ಇಲ್ಲಿ ನಿದರ್ಶನಕ್ಕಾಗಿ ಲೇಖಕರು ವಿವರಿಸಿರುವ ಒಂದು ವಾಕ್ಯದ ವ್ಯಾಕರಿಸುವ ಕ್ರಮವನ್ನು ಗಮನಿಸಬಹುದು. ಲೇಖಕರೇ ನೀಡಿರುವ ಆ ದೃಷ್ಟಾಂತ ಇಂತಿದೆ: 370. The following are models of parsing Canarese words. Many words are variously parsed in different books on Canarese Grammar. However, the method found common in most of the treatises is adopted here. 1. ನಿನ್ನೆ ಶಾಲೆಯಲ್ಲಿ ಶಿಕ್ಷಕನು ರಾಮನಿಗೆ ಸಣ್ಣ ಕೋಲಿನಿಂದ ಚನ್ನಾಗಿ ಒಂದು ಪೆಟ್ಟನ್ನು ಕೈಮೇಲೆ ಹೊಡೆದನು. ಈ ವಾಕ್ಯದಲ್ಲಿ ಶಿಕ್ಷಕನು ಕರ್ತೃ, ಪೆಟ್ಟನ್ನು ಕರ್ಮ, ಹೊಡೆದನು ಕ್ರಿಯಾಪದ, ಸಕರ್ಮಕ ಕರ್ತರಿಪ್ರಯೋಗ. ನಿನ್ನೆ–ಕಾಲವಾಚಕ ಕ್ರಿಯಾವಿಶೇಷಣಾವ್ಯಯ; ಹೊಡೆದನು ಪದದ ಕಾಲಕಾರಕ. ಶಾಲೆಯಲ್ಲಿ–ಶಾಲೆ ರೂಢನಾಮ, ಎಕಾರಾಂತ, ನಪುಂಸಕಲಿಂಗ, ಸಪ್ತಮೀ ವಿಭಕ್ತಿ, ಏಕವಚನ, ಹೊಡೆದನು ಪದದ ಸ್ಥಾನಕಾರಕ.  ಶಿಕ್ಷಕನು-ಶಿಕ್ಷಕ ಅನ್ವರ್ಥಕ ನಾಮ, ಅಕಾರಾಂತ, ಪುಲ್ಲಿಂಗ, ಪ್ರಥಮಾ ವಿಭಕ್ತಿ, ಏಕವಚನ, ಹೊಡೆದನು ಪದದ ಕರ್ತೃಕಾರಕ. ರಾಮನಿಗೆ-ರಾಮ ಅಂಕಿತನಾಮ, ಅಕಾರಾಂತ ಪುಲ್ಲಿಂಗ, ಚತುರ್ಥೀ ವಿಭಕ್ತಿ, ಏಕವಚನ, ಹೊಡೆದನು ಪದದ ಸಂಪ್ರದಾನಕಾರಕ. ಸಣ್ಣ-ಗುಣವಾಚಕ, ವಿಶೇಷಣ; ಇದರ ವಿಶೇಷ್ಯ ಕೋಲಿನಿಂದ. ಕೋಲಿನಿಂದ-ಕೋಲು ರೂಢನಾಮ, ಉಕಾರಾಂತ, ನಪುಂಸಕಲಿಂಗ, ತೃತೀಯಾ ವಿಭಕ್ತಿ, ಏಕವಚನ, ಹೊಡೆದನು ಪದದ (ಸಾಧನ) ಕರಣಕಾರಕ. ಚನ್ನಾಗಿ-ರೀತಿವಾಚಕ ಕ್ರಿಯಾವಿಶೇಷಣಾವ್ಯಯ, ಹೊಡೆದನು ಪದದ ರೀತಿವಾಚಕ.  ಒಂದು-ಶುದ್ಧಸಂಖ್ಯಾವಾಚಕವಿಶೇಷಣ ; ಇದರ ವಿಶೇಷ್ಯ ಪೆಟ್ಟನ್ನು. ಪೆಟ್ಟನ್ನು-ಪೆಟ್ಟು ರೂಢನಾಮ, ಉಕಾರಾಂತ, ನಪುಂಸಕಲಿಂಗ, ದ್ವಿತೀಯಾವಿಭಕ್ತಿ, ಏಕವಚನ, ಹೊಡೆದನು ಪದದ ಕರ್ಮಕಾರಕ.  ಕೈ-ರೂಢನಾಮ, ಐಕಾರಾಂತ, ನಪುಂಸಕಲಿಂಗ, ಷಷ್ಠೀವಿಭಕ್ತ್ಯರ್ಥಕ ಪ್ರಕೃತಿರೂಪ, ಏಕವಚನ, ಇದರ ಸಂಬಂಧ ’ಮೇಲೆ’ ಎಂಬುದಕ್ಕೆ. ಮೇಲೆ-ಉಪಸರ್ಗಾವ್ಯಯ. ಹೊಡೆದನು-ಕ್ರಿಯಾಪದ, ‘ಹೊಡೆ’ ಧಾತು, ಸಕರ್ಮಕ, ಸಂಭವಾರ್ಥ, ಆಖ್ಯಾತರೂಪ, ಭೂತಕಾಲ, ಪ್ರಥಮಪುರುಷ, ಪುಲ್ಲಿಂಗ, ಏಕವಚನ.</p>
								<p>ಈ ಕೃತಿಯನ್ನು ಕುರಿತು ಅಂದಿನ ಮದ್ರಾಸ ಸರ್ಕಾರದ ಭಾಷಾಂತರಕಾರ ಎಸ್. ಮಂಗೇಶ ರಾವ್, ಎಸ್.ಎಸ್. ಸೆಟ್ಲೂರ್, ಮದ್ರಾಸಿನ ಪ್ರೆಸಿಡೆನ್ಸಿ ಕಾಲೇಜಿನ ಪ್ರೊ. ಎಚ್. ನಾರಾಯಣ ರಾವ್, ಧಾರವಾಡದ ಟ್ರೈನಿಂಗ್ ಕಾಲೇಜಿನ ಪ್ರಿನ್ಸಿಪಾಲರಾಗಿದ್ದ ರಾವ್‌ಜಿ ಬಿ. ಕರಂಡಿಕರ್, ಮೈಸೂರು ಹೈಕೋರ್ಟಿನ ಭಾಷಾಂತರಕಾರ ಶ್ರೀ ಆನಂದ ರಾವ್ ಮುಂತಾದವರು ಒಳ್ಳೆಯ ಅಭಿಪ್ರಾಯಗಳನ್ನು ನೀಡಿರುತ್ತಾರೆ. ತುಂಬಾ ಅಪರೂಪದ ಹಾಗೂ ಅನನ್ಯ ಮತ್ತು ವಿಶಿಷ್ಟ ಅಂಶಗಳು ಈ ಕೃತಿಯಲ್ಲಿ ಕಂಡುಬರದಿದ್ದರೂ ಅಂದಿನ ಮೆಟ್ರಿಕ್ಯುಲೇಷನ್ ಹಾಗೂ ವಿದೇಶಿ ಕನ್ನಡ ಕಲಿಕಾಪೇಕ್ಷಿಗಳ ಉಪಯೋಗಕ್ಕಾಗಿ ಇಂಗ್ಲಿಷ್ ಭಾಷೆಯಲ್ಲಿ ಬರೆದ ಈ ವ್ಯಾಕರಣ ಕನ್ನಡ ವ್ಯಾಕರಣಗಳ ಕೃತಿಸರಣಿಯಲ್ಲಿ ಒಂದು ಗಟ್ಟಿಯಾದ ಸ್ಥಾನವನ್ನು ಪಡೆದುಕೊಂಡಿದೆ.</p>

							</div>
						</div>
					</div>
					
					<div class="bb-item" id="item20">
						<div class="content">
							<div class="scroller">
								    <h2>ಗರ್ಭಿಣೀ ಶಿಶು ಸಂರಕ್ಷಣ</h2>
																	
									<div >
									<p>ಎಂ.ಡಿ. ಶ್ರೀನಿವಾಸ ಅಯ್ಯಂಗಾರ್</p>
									<p><b>ಪು: </b>160</p>
									<p><b>ಬೆ: </b>ನಮೂದಾಗಿಲ್ಲ</p>
									<p><b>ಮು:</b> ಮೈಸೂರಿನ ಗ್ರಾಜುಯೇಟ್ಸ್ ಅಸೋಸಿಯೇಷನ್ ಮುದ್ರಣಾಲಯ</p>
									</div>

									<p>ಮೈಸೂರು ಮೆಡಿಕಲ್ ಸರ್ವೀಸ್‌ಗೆ ಸೇರಿದ ಎಂ.ಡಿ. ಶ್ರೀನಿವಾಸ ಅಯ್ಯಂಗಾರ್ ಅವರ ‘ಗರ್ಭಿಣೀ ಶಿಶು ಸಂರಕ್ಷಣ’ ೧೮೯೬ರಲ್ಲಿ ಮೈಸೂರಿನ ಗ್ರಾಜುಯೇಟ್ಸ್ ಅಸೋಸಿಯೇಷನ್ ಮುದ್ರಣಾಲಯದಲ್ಲಿ ಮುದ್ರಣಗೊಂಡ ಕೃತಿ. ಬೆಲೆ ಎಲ್ಲಿಯೂ ನಮೂದಾಗದ, ೧೬+೧೪೪ ಪುಟಗಳ ಈ ಪುಸ್ತಕದಲ್ಲಿ ಗರ್ಭಿಣಿಯರಿಗೆ ತಿಳಿವಳಿಕೆ ಉಂಟು ಮಾಡುವುದಕ್ಕಾಗಿ ೯ ಚಿತ್ರಗಳನ್ನೂ ಒಂದು ಕೋಷ್ಟಕವನ್ನೂ ನೀಡಲಾಗಿದೆ. ಅಷ್ಟಮ ಡೆಮಿ ಆಕಾರದ ಈ ಕೃತಿಯ ಹೆಸರು ಕನ್ನಡದಲ್ಲಿ ‘ಗರ್ಭಿಣೀ ಶಿಶು ಸಂರಕ್ಷಣ’ ಹಾಗೂ ಇಂಗ್ಲಿಷ್‌ನಲ್ಲಿ A HAND BOOK 0f MIDWIFERY being  ADVICE TO A WIFE on the management of her health during pregnancy and confinement and on the  management of INFANTS.</p>
									<p>ಈ ಕೃತಿಯನ್ನು ಅಂದಿನ ಮೈಸೂರು ಸರ್ಕಾರದ ಹಿರಿಯ ಸರ್ಜನ್ ಹಾಗೂ ಆರೋಗ್ಯ ಕಮಿಷನರ್ ಆಗಿದ್ದ Surgeon-Colonel T. J. McGANN, F.R.C.S.E. , D.P.H  ಇವರಿಗೆ ಕೃತಜ್ಞತೆಗಳಿಂದ ಅರ್ಪಿಸಲಾಗಿದೆ. ಪ್ರಸ್ತುತ ಲೇಖಕರು ಈ ಪುಸ್ತಕದ ಜೊತೆಗೆ ಶಿಶುವಿಗೆ ಸಾಮಾನ್ಯವಾಗಿ ಸಂಭವಿಸುವ ವ್ಯಾಧಿಗಳ ವಿಷಯವನ್ನು ಕುರಿತು ‘ಬಾಲವ್ಯಾಧಿ ಚಿಕಿತ್ಸೆ’ ಎನ್ನುವ ಕೃತಿಯನ್ನೂ, ಕಾಲರಾ ಸಂದರ್ಭದಲ್ಲಿ ಅನುಸರಿಸಬೇಕಾದ ಎಚ್ಚರಿಕೆಗಳನ್ನು ವಿವರಿಸುವ ‘ವಿಷೂಚಿ’ (೧೮೯೪) ಎನ್ನುವ ಪುಸ್ತಕವನ್ನೂ ರಚಿಸಿರುತ್ತಾರೆ. ೧೮೯೦ರಲ್ಲಿಯೇ ಬೋಧರಾಯಾಚಾರ್ಯ ಮಹಿಷೀ ಎನ್ನುವವರು ಪ್ರಸವ ವಿಷಯವನ್ನು ಕುರಿತು ‘ಗರ್ಭಿಣೀ ಶಿಶುಸಂಗೋಪನ’ ಎನ್ನುವ ಕೃತಿರಚನೆ ಮಾಡಿರುತ್ತಾರೆ ಎಂಬುದನ್ನು ಗಮನಿಸಬೇಕು.</p>
									<p>ಪ್ರಸ್ತುತ ಪುಸ್ತಕದ ಆರಂಭಕ್ಕೆ ಪತ್ನಿಯ ಮಹತ್ವವನ್ನು ಸಾರುವ ಸಂಸ್ಕೃತದ ಕೆಲವು ಸುಭಾಷಿತಗಳನ್ನೂ, ಹೆಣ್ಣಿನ ಮಹತ್ವವನ್ನು ಕುರಿತ ಸಾವಿತ್ರಿಯ ನಡತೆಯನ್ನು ಹೇಳುವ ‘ಹಿತವಚನದಿಂ ಶಾಂತಿಗುಣದಿಂ | ಚತುರತೆಯೊಳಾಚರಿಪ ಸೇವೆಯಿ | ಅತಿಶಯಿತ ಸುಹಿತೋಪಚಾರಗಳಿಂದಲುಂ ತನ್ನಾ || ಪತಿಯ ಮನವನು ತೃಪ್ತಿಪಡಿಸುತ | ಸತಿ ಮನೋವಾಕ್ಕಾಯದೊಳಗುಂ | ಪತಿಯೆ ಗತಿಯೆಂದೆಣಿಸಿ ನಡೆದಳು ಜನಪ ಕೇಳೆಂದ ||’ ಎನ್ನುವ ಷಟ್ಪದಿ ಪದ್ಯ ಹಾಗೂ ಸರ್ವಜ್ಞನ ‘ನಾರಿಯಿಹಕುಪಕಾರಿ ನಾರಿ ಸ್ವರ್ಗಕೆ ದಾರಿ | ನಾರಿ ಸಕಲರಿಗೆ ಹಿತಕಾರಿ ಮುನಿದರೆ | ನಾರಿ ಹೆಮ್ಮಾರಿ ಸರ್ವಜ್ಞ ||’ ಎನ್ನವ ತ್ರಿಪದಿಯನ್ನೂ ನೀಡಿದ್ದಾರೆ. ಇದರ ಅರ್ಥ ಸ್ವಯಂಸಿದ್ಧ. ಸಂಸ್ಕೃತ ಸುಭಾಷಿತವಾದ ‘ಅರ್ಥಂ ಭಾರ್ಯಾ ಮನುಷ್ಯಸ್ಯ | ಭಾರ್ಯಾ ಶ್ರೇಷ್ಠ ತಮಸ್ಸಖಾ || ಭಾರ್ಯಾ ಮೂಲಂ ತ್ರಿವರ್ಗಸ್ಯ | ಭಾರ್ಯಾ ಮೂಲಂ ತರಿಷ್ಯತಃ || ಯಸ್ಯ ಭಾರ್ಯಾ ಗೃಹೇ ನಾಸ್ತಿ | ಸಾಧ್ವೀ ಚ ಪ್ರಿಯವಾದಿನೀ || ಅರಣ್ಯಂ ತೇನ ಗಂತವ್ಯಂ | ಯಥಾರಣ್ಯಂ ತಥಾಗೃಹಂ ||– ಸುಭಾಷಿತದಲ್ಲಿ ಗಂಡನಿಗೆ ಧರ್ಮ, ಅರ್ಥ, ಕಾಮಗಳಲ್ಲಿ ಅನುಕೂಲವಾಗಿದ್ದು ಮೋಕ್ಷಕ್ಕೆ ಅನುಕೂಲಕರಳಾದ ಪತ್ನಿ ಇಲ್ಲದಿದ್ದರೆ ಅಂತಹ ಪತಿಯು ಕಾಡಿಗೆ ಹೋಗಬೇಕು ಎಂದು ಹೇಳಿದೆ.</p>
									<p>ಜೆರೆಮಿ ಟೇಲರ್ ಎನ್ನುವವನು ಹೆಣ್ಣನ್ನು ಕುರಿತು ಹೇಳಿರುವ A good wife is Heaven’s last, best gift to man... and her prayers, the ablest advocate of Heaven’s blessings on his head ಎನ್ನುವ ಮಾತುಗಳನ್ನು ಪ್ರಸ್ತಾಪಿಸಿರುತ್ತಾರೆ.</p>
									<p>ಇಂತಹ ಹೆಣ್ಣಿನ ಪುಣ್ಯವಾದ ಗರ್ಭಿಣಿಯ ಅವಸ್ಥೆಯ ಸಂದರ್ಭದಲ್ಲಿ ಆಕೆ ಹೇಗೆ ಎಚ್ಚರಿಕೆಯಿಂದಿರಬೇಕೆಂಬುದರ ವಿವರಣೆಯೇ ಈ ಪುಸ್ತಕದ ವಸ್ತು. ಪ್ರಸ್ತಾವನೆಯಲ್ಲಿ ಶ್ರೀನಿವಾಸ ಅಯ್ಯಂಗಾರ್ ಅವರು ಈ ಕೃತಿ ರಚನೆಗೆ ಪ್ರೇರಣೆಯನ್ನು ಕುರಿತು: ‘ಸ್ತ್ರೀಯರು ಸಾಧಾರಣವಾಗಿ ತಮ್ಮ ವ್ಯಾಧಿಗಳನ್ನು ಇತರರಿಗೆ ತಿಳಿಸುವುದಕ್ಕೆ ನಾಚಿಕೊಳ್ಳುವರು. ಇದರಿಂದ ಕೆಲವು ವೇಳೆ ವಿಶೇಷ ಅಪಾಯ ಸಂಭವಿಸುವುದುಂಟು. ಆದ್ದರಿಂದ ಸ್ತ್ರೀಯರಿಗೆ ಋತುಕಾಲಗಳಲ್ಲಿಯೂ, ಗರ್ಭಿಣಿಯಾಗಿರುವಾಗಲೂ,</p>
									<p>ಸಾಮಾನ್ಯವಾಗಿ ಬರತಕ್ಕ ವ್ಯಾಧಿಗಳನ್ನೂ; ವಿಶೇಷ ವ್ಯಯವಿಲ್ಲದೆ ಬಹಳ ಸುಲಭವಾಗಿ ತಾವೇ ಮಾಡಿಕೊಳ್ಳಬಹುದಾದ ತಕ್ಕ ಚಿಕಿತ್ಸೆಗಳನ್ನೂ; ಎಲ್ಲರೂ ತಿಳಿದಿರುವುದು ಒಳ್ಳೇದು. ಇದಲ್ಲದೆ ಪ್ರಸವ ಸಮಯದಲ್ಲಿ ಸೂಲಗಿತ್ತಿ ಮೊದಲಾದವರ ಸಹಾಯವು ಅನೇಕ ವೇಳೆ ಸಿಕ್ಕದೆ ಹೋಗುವದುಂಟು. ಅಂಥ ಸಂದರ್ಭದಲ್ಲಿ ಮಾಡಬೇಕಾದ ಕಾರ್ಯಗಳನ್ನೆಲ್ಲಾ ನಮ್ಮವರು ಚೆನ್ನಾಗಿ ತಿಳಿದಿದ್ದಲ್ಲಿ ಅನೇಕ ಕಷ್ಟಗಳು ನಿವಾರಣೆಯಾಗುವದಲ್ಲದೆ, ಅನೇಕ ವೇಳೆ ಪ್ರಾಣಹಾನಿಯಾಗದಂತೆಯೂ ನೋಡಿಕೊಳ್ಳಬಹುದು. ಸೂಲಗಿತ್ತಿಯರು ತಾವಾಗಿಯೇ  ಮಾಡಬಹುದಾದ ಕಾರ್ಯಗಳನ್ನೂ ವೈದ್ಯನನ್ನು ಕರೆಕಳುಹಿಸಬೇಕಾದ ಸಂದರ್ಭಗಳನ್ನೂ ತಿಳಿದಿರುವದು ಅವಶ್ಯವು. ಈ ವಿಷಯಗಳನ್ನೆಲ್ಲಾ ಮದ್ರಾಸ್ ಲೈಯಿಂಗ್ ಇನ್ ಹಾಸ್ಪಿಟಲ್ ಸೂಪರಿನ್‌ಟೆನ್‌ಡೆಂಟರಾದ ಡಾಕ್ಟರ್ ಬ್ರಾನ್‌ಫ್ರಟ್ ಸಾಹೇಬರವರ ಮಾರ್ಗವನ್ನನುಸರಿಸಿ ಈ ಪುಸ್ತಕದಲ್ಲಿ ವಿವರಿಸಲಾಗಿದೆ’ ಎಂದು ತಿಳಿಸಿದ್ದಾರೆ.</p>
									<p>ವಿಷಯ ಸೂಚಿಕೆಯಲ್ಲಿ ಒಟ್ಟು ೧೫ ಅಧ್ಯಾಯಗಳಿದ್ದು ಅವು ಇಂತಿವೆ: ೧. ಋತು, ೨. ಗರ್ಭೋತ್ಪತ್ತಿ, ೩. ಗರ್ಭಲಕ್ಷಣ, ೪. ಗರ್ಭಿಣೀಕೃತ್ಯ, ೫. ಪ್ರಸವಕಾಲ ನಿರ್ಣಯ, ೬. ಗರ್ಭಿಣೀವ್ಯಾಧಿ, ೭. ಗರ್ಭಸ್ರಾವ, ೮. ಪ್ರಸವ ಸನ್ನಾಹ, ೯. ಕ್ರಮ ಪ್ರಸವ, ೧೦. ಕ್ರಮ ಪ್ರಸವ ನಿರ್ವಾಹ, ೧೧. ಅಕ್ರಮ ಪ್ರಸವ, ೧೨. ಸಂಕೀರ್ಣ ಪ್ರಸವ, ೧೩. ಪ್ರಸೂತ ಸ್ತ್ರೀ ಸಂರಕ್ಷಣ, ೧೪. ಸೂತಿಕಾವ್ಯಾಧಿ, ೧೫. ಶಿಶು ಸಂರಕ್ಷಣ. </p>
									<p>‘ಋತು’ ಎನ್ನುವ ಅಧ್ಯಾಯದಲ್ಲಿ ಮುಟ್ಟುಕಟ್ಟು, ಮುಟ್ಟುನೋವು ಹಾಗೂ ರಕ್ತಕುಸುಮ ವಿಚಾರಗಳನ್ನು ಹೇಳಿದ್ದರೆ, ಗರ್ಭಾಭಿವೃದ್ಧಿ ಹಾಗೂ ಗರ್ಭದಲ್ಲಿ ಶಿಶುವಿರುವ ರೀತಿಯನ್ನು ‘ಗರ್ಭೋತ್ಪತ್ತಿ’ ಪ್ರಕರಣದಲ್ಲಿ ವಿವರಿಸಲಾಗಿದೆ. ಗರ್ಭಲಕ್ಷಣ ಪ್ರಕರಣದಲ್ಲಿ ಹೆಣ್ಣಿಗೆ ತಿಂಗಳಗಟ್ಟಲೆ ಮುಟ್ಟು ನಿಲ್ಲುವದು, ಬೆಳಗಿನ ಹೊತ್ತಿನ ಓಕರಿಕೆ, ವಾಂತಿ, ಸ್ತನಗಳು ದೊಡ್ಡದಾಗಿ ತೊಟ್ಟಿನ ಸುತ್ತೂ ವ್ಯತ್ಯಾಸವುಂಟಾಗಿ, ಹಾಲು ಕಾಣಿಸಿಕೊಳ್ಳುವದು, ಹೊಟ್ಟೆಯು ದೊಡ್ಡದಾಗುವದು, ಶಿಶುವು ಕದಲುವದು, ಶಿಶುವಿನ ಎದೆಬಡಿತದ ಶಬ್ದ ಇತ್ಯಾದಿ ವಿಚಾರಗಳನ್ನು ಲೇಖಕರು ವಿವೇಚಿಸಿದ್ದಾರೆ. ಗರ್ಭಿಣಿಯ ಸ್ನಾನ, ಉಡುಪು, ಆಹಾರ, ನಿರ್ಮಲವಾಯು, ಗರ್ಭಿಣಿಯ ಕೆಲಸ ಮೊದಲಾದವುಗಳ ಸ್ವರೂಪ ಹೇಗಿರಬೇಕೆಂಬುದನ್ನು ‘ಗರ್ಭಿಣೀಕೃತ್ಯ’ ಎಂಬ ಅಧ್ಯಾಯದಲ್ಲಿ ತಿಳಿಸಿಹೇಳಲಾಗಿದೆ.</p>
									<p>‘ಪ್ರಸವಕಾಲ ನಿರ್ಣಯ’ ಪ್ರಕರಣದಲ್ಲಿ ಗರ್ಭಿಣಿ ಸ್ತ್ರೀಗೆ ಮುಟ್ಟು ನಿಂತು ಸ್ನಾನವಾದ ದಿನವನ್ನು ಲೆಕ್ಕವಿಟ್ಟುಕೊಂಡು ಹೆರಿಗೆ ಆಗಬಹುದಾದ ದಿನವನ್ನು ತೋರಿಸುವ ಜನವರಿ ೧ರಿಂದ ಡಿಸೆಂಬರ್ ೩೧ನೇ ದಿನಾಂಕದವರೆಗಿನ ಒಂದು ವರ್ಷದ ಪ್ರಸವಕಾಲವನ್ನು ತೋರಿಸುವ ಪಟ್ಟಿಯ ಕೋಷ್ಟಕವನ್ನು ನೀಡಲಾಗಿದೆ.</p>
									<p>‘ಗರ್ಭಿಣೀ ವ್ಯಾಧಿ’ ಪ್ರಕರಣದಲ್ಲಿ ಗರ್ಭಿಣಿ ಸ್ತ್ರೀಯರಿಗೆ ಸಾಮಾನ್ಯವಾಗಿ ಬರಬಹುದಾದ ಓಕರಿಕೆ, ವಾಂತಿ, ಎದೆಯುರಿ, ಕಮರುತೇಗು, ಹೊಟ್ಟೆಯುಬ್ಬರ, ಮಲಬಂಧ, ಭೇದಿ, ಪಿತ್ತ ಕಾಮಾಲೆ, ಮೂಲವ್ಯಾಧಿ, ಬಾಯಲ್ಲಿ ನೀರು ಊರುವದು, ಹಲ್ಲು ನೋವು, ಮೇಲುಬ್ಬಸ, ಕೆಮ್ಮು, ಎದೆಯಲ್ಲಿ ದಡದಡಿಕೆ, ಮೂರ್ಛೆ, ತಲೆನೋವು, ನಿದ್ರೆ ಬಾರದಿರುವದು, ಮೂತ್ರಕಟ್ಟು, ಮೂತ್ರಜಿನುಗು, ಉರಿಮೂತ್ರ, ಬಿಳುಪು, ಮರ್ಮ ಸ್ಥಾನದಲ್ಲಿ ನವೆ, ಕಾಲುಬಾವು, ಕಾಲುಗಳಲ್ಲಿ ರಕ್ತನಾಳದ ಗಂಟು, ಸೆಳವು, ಪಕ್ಕೆ ಕಾಲು ಬೆನ್ನುಗಳಲ್ಲಿ ನೋವು ಹಾಗೂ ಸ್ತನಶೂಲೆ ಮುಂತಾದ ವ್ಯಾಧಿಗಳ ಸ್ವರೂಪ ಹಾಗೂ ಆಯಾ ವ್ಯಾಧಿಗಳ ಚಿಕಿತ್ಸೆಯನ್ನು ಕುರಿತು ಮಾಹಿತಿ ನೀಡಲಾಗಿದೆ.</p>
									<p>ಇನ್ನು ಗರ್ಭಸ್ರಾವ ಅಧ್ಯಾಯದಲ್ಲಿ ಗರ್ಭಸ್ರಾವಕ್ಕೆ ಕಾರಣ, ಗರ್ಭವನ್ನು ಕರಗಿಸಿಕೊಳ್ಳುವದು, ಗರ್ಭಪಾತ ಚಿಹ್ನೆಗಳು, ಗರ್ಭಪಾತ ನಿವಾರಣೆಗೆ ಚಿಕಿತ್ಸೆ, ಅಕಾಲ ಪ್ರಸವ ಇತ್ಯಾದಿಗಳನ್ನು ಕುರಿತ ವಿವೇಚನೆಯಿದೆ. ಹೆರಿಗೆ ಮನೆ, ಹಾಸಿಗೆ, ಉಪಚಾರ ಮಾಡುವವಳು, ಸೂಲಗಿತ್ತಿ, ಹೆರಿಗೆಗೆ ಬೇಕಾದ ಸಲಕರಣೆಗಳು ಇವನ್ನು ಕುರಿತ ಉಪಯುಕ್ತ ಸಲಹೆ ಸೂಚನೆಗಳನ್ನು ‘ಪ್ರಸವ ಸನ್ನಾಹ’ ಪ್ರಕರಣದಲ್ಲಿ ಲೇಖಕರು ನಿರೂಪಿಸಿರುತ್ತಾರೆ. ‘ಕ್ರಮಪ್ರಸವ’ ಅಧ್ಯಾಯದಲ್ಲಿ ಪ್ರಸವ ಸಂದರ್ಭವನ್ನು ಲೇಖಕರು ಮೂರು ಕಾಲಾವಧಿಯನ್ನಾಗಿ ವಿಂಗಡಿಸಿಕೊಂಡು ಪ್ರಸವಚಿಹ್ನೆ, ಕಳ್ಳ ಬೇನೆ ಇತ್ಯಾದಿಗಳೊಂದಿಗೆ ಆ ಮೂರೂ ಕಾಲಾವಧಿಯ ವಿಶೇಷ ಹಾಗೂ ವಿವರಗಳನ್ನು ತಿಳಿಯಪಡಿಸುತ್ತಾರೆ.</p>
									<p>ಕ್ರಮಪ್ರಸವ ನಿರ್ವಾಹ ಪ್ರಕರಣದಲ್ಲಿ ಗರ್ಭಿಣಿಗೆ ಆಗುವ ಸುಸೂತ್ರ ಪ್ರಸವದ ಸವಿವರಣೆಯಿದೆ. ಅಕ್ರಮ ಪ್ರಸವ ಪ್ರಕರಣದಲ್ಲಿ ಗರ್ಭಿಣಿಗೆ ಉಂಟಾಗುವ ದೀರ್ಘಕಾಲ ಪ್ರಸವ ವೇದನೆ, ಶೀಘ್ರ ಪ್ರಸವ, ಸಹಾಯಾವಶ್ಯಕ ಪ್ರಸವ, ಪೃಷ್ಟಾದಿ ಪ್ರಸವ, ಮುಖ ಪ್ರಸವ, ಹಸ್ತ ಪ್ರಸವ ಹಾಗೂ ಶಿಶು ಮೃತಿ ಮುಂತಾದ ವಿಚಾರಗಳನ್ನು ವೇದ್ಯಗೊಳಿಸಿದ್ದಾರೆ.</p>
									<p>ಅವಳಿ ಮಕ್ಕಳ ಪ್ರಸವ, ಕುಡಿ ಮುಂದಾಗಿ ಬರುವದು, ಮಾಸು ಬೀಳದೆ ಇರುವದು, ರಕ್ತಸ್ರಾವ, ಗರ್ಭಕೋಶವು ಹರಿದು ಹೋಗುವದು, ಗರ್ಭಕೋಶವು ಒಳಹೊರಗಾಗುವದು, ಆಸನಕ್ಕೂ ಯೋನಿಗೂ ಮಧ್ಯದಲ್ಲಿರುವ ಪ್ರದೇಶವು ಹರಿದುಹೋಗುವದು, ಧನುರ್ವಾಯು ಮುಂತಾದ ಸಂಪೂರ್ಣ ವಿವರಗಳನ್ನು ಸಂಕೀರ್ಣ ಪ್ರಸವ ಪ್ರಕರಣದಲ್ಲಿ ಹೇಳಲಾಗಿದೆ.</p>
									<p>ಗರ್ಭಿಣಿಯ ಪ್ರಸವಾನಂತರದ ಶುಶ್ರೂಷೆಯನ್ನು ಕುರಿತು ಪ್ರಸೂತ ಸ್ತ್ರೀ ಸಂರಕ್ಷಣ ಅಧ್ಯಾಯದಲ್ಲಿ ಸಲಹೆಗಳನ್ನು ನೀಡಲಾಗಿದೆ. ಸೂತಿಕಾ ವ್ಯಾಧಿ ಪ್ರಕರಣದಲ್ಲಿ ಮೊಲೆತೊಟ್ಟು ಅಣಗಿರುವದು, ಮೊಲೆತೊಟ್ಟು ಹುಣ್ಣಾಗಿರುವದು, ಎದೆಬಾವು, ಸ್ತನದಲ್ಲಿ ಕೀವು ಕಟ್ಟುವದು, ಹಾಲನ್ನು ಇಂಗಿಸುವದು, ಹಾಲು ಬೀಳದಂತೆ ಮಾಡುವದು, ಸ್ತನ್ಯವು ವಿಶೇಷವಾಗಿ ಬೀಳುವದು, ಹಾಲುಜ್ವರ, ಸನ್ನಿ ಜ್ವರ, ಪಿತ್ತ ಸನ್ನಿ, ಕಾಲು ಊದಿಕೊಳ್ಳುವದು ಮುಂತಾದ, ಸಾಮಾನ್ಯವಾಗಿ ಬಾಣಂತಿಗೆ ಬರಬಹುದಾದ ಕೆಲವು ಖಾಯಿಲೆಗಳ ಸ್ವರೂಪ ಹಾಗೂ ಅವಕ್ಕೆ ಚಿಕಿತ್ಸೆಗಳನ್ನು ಹೇಳಿರುತ್ತಾರೆ. ಶಿಶು ಸಂರಕ್ಷಣ ಪ್ರಕರಣದಲ್ಲಿ ಶಿಶುವಿಗೆ ಹಾಲೂಡಿಸುವ ವಿಧಾನ, ಕಾಲಾವಧಿ, ಅದಕ್ಕೆ ಮಾಡಿಸಬೇಕಾದ ಒಳ್ಳೆಯ ಅಭ್ಯಾಸಗಳು ಇತ್ಯಾದಿಗಳನ್ನು ಕುರಿತು ದೀರ್ಘವಾಗಿ ವಿವೇಚಿಸಲಾಗಿದೆ.</p>
									<p>ನಮ್ಮ ಸಮಾಜದ ಸಾಮಾನ್ಯ ಪತ್ನಿಯೊಬ್ಬಳು ಗರ್ಭಿಣಿಯಾದಾಗ ಅನುಸರಿಸಬೇಕಾದ ರೀತಿರಿವಾಜುಗಳನ್ನು ಅತ್ಯಂತ ಸರಳವಾಗಿಯೂ ವೈದ್ಯಕೀಯವಾಗಿಯೂ ತುಂಬಾ ಉಪಯುಕ್ತವಾದ ರೀತಿಯಲ್ಲಿ ವೈದ್ಯರಾದ ಶ್ರೀನಿವಾಸ ಅಯ್ಯಂಗಾರ್ ಅವರು ಈ ಪುಸ್ತಕರೂಪದಲ್ಲಿ ತಿಳಿಸಿರುವದು ಅಂದಿನ ಕಾಲದ ಕುಟುಂಬಗಳಿಗೆ ತಂಬಾ ಪ್ರಯೋಜನವಾಗಿತ್ತು. ಪ್ರಸವವೈದ್ಯವಿಜ್ಷಾನಕ್ಕೆ ಸಂಬಂಧಿಸಿದಂತೆ ಒಂದೂಕಾಲು ಶತಮಾನದ ಹಿಂದೆಯೇ ಕನ್ನಡದಲ್ಲಿ ದೇಶೀಯ ವಿದ್ವಾಂಸರೋರ್ವರಿಂದ ಇಂತಹ ಒಂದು ಅಪೂರ್ವ ಕೃತಿ ಪ್ರಕಟವಾಗಿರುವುದು ಕನ್ನಡ ಸಾಹಿತ್ಯದ ವೈವಿಧ್ಯಕ್ಕೂ ಅಪಾರ ಸಾಧ್ಯತೆಗಳಿಗೂ ಉದಾಹರಣೆಯಂತಿದೆ.</p>

							</div>
						</div>
					</div>
					
					<div class="bb-item" id="item21">
						<div class="content">
							<div class="scroller">
								<h2>ಗೀತೆಯ ಮೊದಲ ಕನ್ನಡ ಹೆಜ್ಜೆ</h2>

						<p>ಕೆ. ಎಸ್. ಮಧುಸೂದನ</p>
						<p>Sun, 02/16/2014 - 01:00</p>
						<p>ಕನ್ನಡದ ಮೊದಲ ಮುದ್ರಿತ ಭಗವದ್ಗೀತೆ ಹಾಗೂ ಅನುವಾದ, ಸಂ: ರೆವರೆಂಡ್ ಜೆ. ಗ್ಯಾರೆಟ್, ಪು: 302: ಬೆಲೆ ನಮೂದಾಗಿಲ್ಲ</p>
						<p>ಮು: ಬೆಂಗಳೂರಿನ ದಿ ವೆಸ್ಲಿಯನ್ ಮಿಷನ್</p>
						
						<img src="http://www.prajavani.net/sites/default/files/styles/default/public/article_images/2014/02/15/svec16bhagavadgeethe1.jpg?itok=WVnHaftf" alt="" style="width:300px;height:250px">

						<p>ರೆವರೆಂಡ್ ಜೆ. ಗ್ಯಾರೆಟ್ ಅವರು ಸಂಪಾದಿಸಿರುವ ‘ಕನ್ನಡದ ಮೊದಲ ಮುದ್ರಿತ ಭಗವದ್ಗೀತೆ ಹಾಗೂ ಅನುವಾದ’ (೧೮೪೬) ಒಂದು ಅಪೂರ್ವ ವಿರಳ ರೀತಿಯ ಪುಸ್ತಕ. ೧೮೪೬ರಲ್ಲಿ ಬೆಂಗಳೂರಿನ ದಿ ವೆಸ್ಲಿಯನ್ ಮಿಷನ್ ಮುದ್ರಣಾಲಯದಲ್ಲಿ B.Rungah ಎನ್ನುವವನರಿಂದ ಈ ಕೃತಿ ಮುದ್ರಣಗೊಂಡಿತು. ಪ್ರಾಯಶಃ ಅಂದಿನ ಕಾಲಘಟ್ಟದಲ್ಲಿದ್ದ ಕನ್ನಡದ ಅಕ್ಷರಗಳ ಮೊಳೆಗಳನ್ನು ಮುದ್ರಣಕ್ಕಾಗಿ ರೂಪಿಸಿದ ಬಿ.ರಂಗಯ್ಯನೇ ಈತನಿರಬೇಕು. ೩೦೨ ಪುಟಗಳನ್ನುಳ್ಳ ಈ ಕೃತಿಯ ೧೭೩ ಪುಟಗಳ ಕಿರಿಯ ೨ನೆಯ ಆವೃತ್ತಿಯು, ೧೮೭೦ರಲ್ಲಿ ಪ್ರಕಟವಾಯಿತು. ಇದರ ಬೆಲೆಯು ಎಲ್ಲಿಯೂ ನಮೂದಿತವಾಗಿಲ್ಲ. ಪ್ರಸ್ತುತ ಮೊದಲ ಮುದ್ರಣದ ಈ ಕೃತಿಯ ಪೂರ್ತಿ ಹೆಸರು– The BHAGAVAT-GEETA, or Dialogues of Krishna and Arjoon ; in Eighteen Lectures.  SANSCRIT, CANARESE  AND  ENGLISH ; IN  PARALLEL  COLUMNS.</p>
						<p>ಮೈಸೂರು ಸರ್ಕಾರದ ಕಮಿಷನರ್ ಆಗಿದ್ದ ಜನರಲ್ ಎಂ. ಕಬ್ಬನ್ ಅವರಿಗೆ ಈ ಕೃತಿಯನ್ನು ಸಮರ್ಪಿಸಲಾಗಿದೆ. ಆರಂಭದೊಳಗೆ ಗ್ಯಾರೆಟ್‌ರ ಸಂಪಾದಕೀಯವಿದೆ. ಭಾರತದ ಅಂದಿನ ಗವರ್ನಲ್ ಜನರಲ್ ಮಾನ್ಯ ವಾರನ್ ಹೇಸ್ಟಿಂಗ್ಸ್ ಇದಕ್ಕೆ ಪ್ರಸ್ತಾವನೆಯನ್ನು ರಚಿಸಿದ್ದಾರೆ. ಮುಂದೆ ಭಗವದ್ಗೀತೆಯನ್ನು ಕನ್ನಡ ಹಾಗೂ ಇಂಗ್ಲಿಷಿಗೆ ಅನುವಾದಿಸಿರುವ ಚಾರ್ಲ್ಸ್ ವಿಲ್ಕಿನ್ಸ್ ಅನುವಾದಕೀಯವಿದೆ. ನಂತರ ವಿಲ್ಕಿನ್ಸ್‌ನ ಕನ್ನಡಾನುವಾದ ಮತ್ತು ಅವನೇ ೧೭೮೪ರಲ್ಲಿ ಇಂಗ್ಲಿಷ್ ಭಾಷೆಯಲ್ಲಿ ಅನುವಾದಿಸಿದ ಅವತರಣಿಕೆಯ ಪಠ್ಯಗಳನ್ನು ಸಂಸ್ಕೃತದ ಮೂಲ ಶ್ಲೋಕಗಳೊಂದಿಗೆ  ನೀಡಲಾಗಿದೆ. ಮುಂದೆ ಕ್ರಮವಾಗಿ ಗೀತೆಯ ವಿವಿಧ ಪಾಠಾಂತರಗಳು, ಮುದ್ರಣದ ತಿದ್ದುಪಾಠಗಳನ್ನು ನೀಡಿ ನಂತರ G.Weigle ಅವರು ಶೋಧಿಸಿ ಉತ್ತಮ ಪಡಿಸಿದ ಕೆಲವು ಶ್ಲೋಕಗಳ ಕನ್ನಡಾನುವಾದವಿದೆ.</p>
						<p>ಅನುವಾದಕ ವಿಲ್ಕಿನ್ಸ್‌ರ ಕೆಲವು ಟಿಪ್ಪಣಿಗಳು, ಮಹಾಭಾರತದ ಒಂದು ಪ್ರಸಂಗ- ಇವುಗಳಾದ ಮೇಲೆ SREE-DHAR SWAMEE ಅವರ ಗಮನಿಕೆಯನ್ನು ನೀಡಿ ನಂತರ ಹೆಚ್ಚಿನ ಟಿಪ್ಪಣಿಗಳನ್ನು ಕೊಡಲಾಗಿದೆ. ಓದುಗರ ಅನುಕೂಲಕ್ಕಾಗಿ ೩೦.೦೬.೧೮೨೫ ಹಾಗೂ ೧೫.೦೬.೧೮೨೬ರಲ್ಲಿ ಬರ್ಲಿನ್ ಅಕಾಡೆಮಿ ಆಫ್ ಸೈನ್ಸ್ ಸಂಸ್ಥೆಯಲ್ಲಿ W.D.Humboldt ಭಗವದ್ಗೀತೆಯನ್ನು ಕುರಿತು ನೀಡಿದ ಉಪನ್ಯಾಸಗಳನ್ನು ನೀಡಿದ್ದಾರೆ. A.G.A. Schlegel ಶೋಧಿಸಿ ಪ್ರಕಟಿಸಿದ್ದ ಅಧಿಕೃತ ಎಂದು ಭಾವಿಸಲಾಗಿರುವ ಭಗವದ್ಗೀತೆಯ ಪಠ್ಯವನ್ನು ದೇವನಾಗರ ಲಿಪಿಯಲ್ಲಿಯೇ ಮುದ್ರಿಸಲಾಗಿದೆ. ಇದೇ ವಿದ್ವಾಂಸನ ಗೀತೆಯ ಲ್ಯಾಟಿನ್ ಭಾಷಾನುವಾದವನ್ನು ಮುಂದೆ ಗಮನಿಸಬಹುದು. ಕೊನೆಯಲ್ಲಿ ವಿಶ್ವವಿಖ್ಯಾತ ವಿದ್ವಾಂಸ ಆರ್.ಡಿ. ಗ್ರಿಫಿತ್ ಗೀತೆಯನ್ನು ಕುರಿತು ಬರೆದಿರುವ ಪರಾಮರ್ಶೆಯನ್ನು ಕೊಟ್ಟಿದ್ದಾರೆ. ಅಂತಿಮವಾಗಿ ಸಂಪಾದಕ ಜೆ. ಗ್ಯಾರೆಟ್‌ರ ಟಿಪ್ಪಣಿಯಿದೆ. ಇದು ಈ ಅಮೂಲ್ಯ ಗ್ರಂಥದ ಸ್ವರೂಪ.</p>
						<p>ಒಂದು ವಿಷಯವನ್ನು ಕುರಿತ ಅದರ ಎಲ್ಲ ಮಗ್ಗುಲುಗಳನ್ನು ಸಮಗ್ರವಾಗಿ ಅಧ್ಯಯನ ಮಾಡುವ ಸಂಶೋಧನ ದೃಷ್ಟಿಕೋನವನ್ನುಳ್ಳ ವಿದ್ವಾಂಸರಿಗೆ ಈ ಪುಸ್ತಕವು ಅತ್ಯಂತ ಉಪಯುಕ್ತವಾಗಿದೆ. ಕೇವಲ ಕಾಲದ ದೃಷ್ಟಿಯಿಂದ ಮಾತ್ರವಲ್ಲ, ಯೋಗ್ಯತೆಯ ದೃಷ್ಟಿಯಿಂದಲೂ ಈ ಗ್ರಂಥದ ಹಿರಿಮೆ ಮೇಲ್ಮಟ್ಟದ್ದು. ಗೀತೆಯನ್ನು ಕುರಿತು ಕನ್ನಡ, ಸಂಸ್ಕೃತ, ಇಂಗ್ಲಿಷ್, ಲ್ಯಾಟಿನ್, ಜರ್ಮನ್– ಈ ೫ ಭಾಷೆಗಳಲ್ಲಿ, ಭಾರತೀಯರನ್ನೂ ಒಳಗೊಂಡಂತೆ ಜಗತ್ತಿನ ವಿವಿಧ ವಿದ್ವಾಂಸರ ಪಠ್ಯ, ಅನುವಾದ, ಗಮನಿಕೆ, ವಿಮರ್ಶೆ, ಟೀಕುಗಳನ್ನು ಒಳಗೊಂಡಿರುವ ಈ ಗ್ರಂಥ ನಿಜಕ್ಕೂ ಕನ್ನಡದ ಒಂದು ಅಮೋಘ ಕೃತಿ ಎನ್ನುವ ಹೆಗ್ಗಳಿಕೆಗೆ ಪಾತ್ರವಾಗಿದೆ.</p>
						<p>ಬಹುಭಾಷಾ ಆವೃತ್ತಿಯ ಈ ಭಗವದ್ಗೀತೆಯು ಅಂದಿನ ಕಾಲಘಟ್ಟದಲ್ಲಿ ಅಖಿಲ ಭಾರತ ಹಾಗೂ ಯೂರೋಪಿಯನ್ ದೇಶಗಳಲ್ಲಿ ಪ್ರಚಾರ ಹಾಗೂ ಕೀರ್ತಿಯನ್ನು ಪಡೆದದ್ದು ಸಹಜವೇ ಆಗಿದೆ. ಈ ಗ್ರಂಥವನ್ನು ಕುರಿತು ಕನ್ನಡದ ವಿದ್ವಾಂಸರುಗಳಾದ ಮಾನ್ಯ ಶ್ರೀನಿವಾಸ ಹಾವನೂರು ಹಾಗೂ ಐ. ಮಾ. ಮುತ್ತಣ್ಣನವರು ಮುಕ್ತಕಂಠರಾಗಿ ಪ್ರಶಂಸಿಸಿದ್ದಾರೆ. ಈ ಪುಸ್ತಕದ ಇನ್ನೊಂದು ವಿಶೇಷವೆಂದರೆ ಚೆನ್ನಾಗಿ ಮುದ್ರಣಗೊಂಡು ಅಂದಚಂದವಾದ ರೂಪನ್ನು ಪಡೆದುಕೊಂಡಿರುವುದು ಹಾಗೂ ಕನ್ನಡ ಮತ್ತು ಇಂಗ್ಲಿಷ್ ಭಾಷೆಗಳ ಅಕ್ಷರಗಳ ವಿವಿಧ ಆಕಾರಗಳನ್ನು ಪ್ರಾಯೋಗಿಕವಾಗಿ ಬಳಸಿಕೊಂಡಿರುವುದು. ಈ ಎರಡು ಭಾಷೆಗಳ ಅಕ್ಷರಗಳ ಸೊಗಸಿಗಾಗಿಯೂ ಈ ಕೃತಿಯನ್ನು ಗಮನಿಸಬಹುದು. ಸ್ವರೂಪ, ಆಶಯ, ಮುದ್ರಣ, ಅಕ್ಷರಗಳ ಸೊಗಸು, ವಿಮರ್ಶೆ, ಸಂಪಾದನೆ– ಹೀಗೆ ಅನೇಕ ಆಯಾಮಗಳ ದೃಷ್ಟಿಯಿಂದ ಈ ಗ್ರಂಥವು ಆಳವಾದ ತಳಸ್ಪರ್ಶೀ ಅಧ್ಯಯನಕ್ಕೆ ಪಕ್ಕಾಗಬಹುದಾದ ಒಂದು ಅಚ್ಚುಕಟ್ಟಾದ ಕೃತಿಯಾಗಿದೆ.</p>
						<p>ಈ ಗ್ರಂಥದ ಅನುವಾದದ ಭಾಗದಲ್ಲಿ ವಿಲ್ಕಿನ್ಸ್ ಮೊದಲು ಗೀತೆಯ ಸಂಸ್ಕೃತದ ಶ್ಲೋಕಗಳನ್ನು ಮೊದಲನೆಯ ಕಾಲಂನಲ್ಲಿ ಕನ್ನಡ ಲಿಪಿಯಲ್ಲಿ ಕೊಟ್ಟು, ಎರಡನೆಯ ಕಾಲಂನಲ್ಲಿ ಕನ್ನಡಾನುವಾದವನ್ನೂ ಮೂರನೆಯ ಕಾಲಂನಲ್ಲಿ ಇಂಗ್ಲಿಷಿನ ಅನುವಾದವನ್ನೂ ನೀಡುತ್ತಾನೆ. ಹೀಗಾಗಿ ಇದನ್ನು ದ್ವಿಭಾಷಿಕ ಅನುವಾದವೆಂದು ಹೇಳಬಹುದು. ಇನ್ನು ಈ ಗ್ರಂಥದಲ್ಲಿ ಬರುವ ಕೆಲವು ಅನುವಾದಗಳನ್ನು ಗಮನಿಸಬಹುದು. ನಾಲ್ಕನೆಯ ಅಧ್ಯಾಯದಲ್ಲಿ ಬರುವ ಎರಡು ಪ್ರಸಿದ್ಧ ಶ್ಲೋಕಗಳು ಇಂತಿವೆ :</p>
						<p>ಯದಾಯದಾಹಿ ಧರ್ಮಸ್ಯ ಗ್ಲಾನಿರ್ಭವತಿ ಭಾರತ | ಅತ್ಯುಥ್ಥಾನಮಧರ್ಮಸ್ಯತದಾತ್ಮಾನಂಸೃಜಾಮ್ಯಹಂ || ೪-೭ ||  ಪರಿತ್ರಾಣಾಯ ಸಾಧೂನಾಂ ವಿನಾಶಾಯಚ ದುಷ್ಕೃತಾಂ | ಧರ್ಮಸಂಸ್ಥಾಪನಾರ್ಥಾಯ ಸಂಭವಾಮಿ ಯುಗೇಯುಗೇ || ೪-೮ || ಇದರ ಕನ್ನಡಾನುವಾದವನ್ನು ವಿಲ್ಕಿನ್ಸ್ : ‘‘೪-೭ : ಯೆಲೇ ಭಾರತನೇ ಯಾವ ಯಾವ ವೇಳೆಯಲ್ಲಿ ಧರ್ಮ ಕಡಿಮೆಯಾಗಿ ಅಧರ್ಮ ಹೆಚ್ಚುವುದೋ ಆಗಲು ನಾನು ನನ್ನ ಸ್ವರೂಪವನ್ನು ತೋರಿಸುವೆನು. ೪-೮ : ಸಜ್ಜನರನ್ನು ರಕ್ಷಿಸುವುದಕ್ಕೋಸ್ಕರವು, ದುರ್ಜನರನ್ನು ಶಿಕ್ಷಿಸುವುದಕ್ಕೋಸ್ಕರವು, ಮತ್ತು ಧರ್ಮವನ್ನು ಸ್ಥಾಪಿಸುವದಕ್ಕಾಗಿ ಪ್ರತಿಯುಗದಲ್ಲಿಯೂ ಹುಟ್ಟುವೆನು’ ಎಂದು ಮಾಡುತ್ತಾರೆ.</p>
						<p>ಇದನ್ನೇ ಇಂಗ್ಲಿಷ್ ಭಾಷೆಯಲ್ಲಿ ಹೀಗೆ ಅನುವಾದ ಮಾಡಿರುತ್ತಾರೆ. And as often as there is a decline of virtue, and an insurrection of vice and injustice, in the world, I make myself evident ;  and thus I appear, from age to age, for the preservation of the just, the destruction of the wicked, and the establishment of the virtue. ಹೀಗೆ ಬಹುಭಾಷಿಕರು ಓದಬಹುದಾದ ರೀತಿಯಲ್ಲಿ ಈ ಕೃತಿಯಿದೆ.</p>
						<p>ಚಾರ್ಲ್ಸ್ ವಿಲ್ಕಿನ್ಸ್ ಗೀತೆಯ ೧೮ ಅಧ್ಯಾಯಗಳನ್ನು ಕ್ರಮವಾಗಿ ಇಂಗ್ಲಿಷ್‌ನಲ್ಲಿ ಅನುವಾದಿಸಿರುವ ಕ್ರಮ ಇಂತಿದೆ: ೧. ಅರ್ಜುನವಿಷಾದಯೋಗ – The grief of Arjoon, ೨. ಸಾಂಖ್ಯಯೋಗ –  Of the nature of the SOUL, and speculative Doctrines, ೩. ಕರ್ಮಯೋಗ  Of works, ೪. ಜ್ಞಾನಕರ್ಮ ಸಂನ್ಯಾಸ ಯೋಗ–  Of the forsaking of WORKS, ೫.  ಸಂನ್ಯಾಸಯೋಗ Of the forsaking of FRUITS of WORKS, ೬. ಧ್ಯಾನಯೋಗ– Of the exercise of SOUL, ೭. ಜ್ಞಾನವಿಜ್ಞಾನಯೋಗ–  Of the principles of NATURE, and the vital SPIRIT, ೮. ಅಕ್ಷರಬ್ರಹ್ಮಯೋಗ–  Of  POOROOSH, ೯. ರಾಜವಿದ್ಯಾರಾಜಗುಹ್ಯಯೋಗ– Of the chief of secrets and prince of Science, ೧೦. ವಿಭೂತಿ ಯೋಗ,  Of the diversity of the DIVINE nature, ೧೧. ವಿಶ್ವರೂಪಸಂದರ್ಶನಯೋಗ– Display of the DIVINE nature in the form of the UNIVERSE,  ೧೨. ಭಕ್ತಿಸೋಪಾನಯೋಗ– Of the serving the Deity in his visible and invisible forms, ೧೩. ಕ್ಷೇತ್ರಕ್ಷೇತ್ರಜ್ಞಯೋಗ–  Explanation of the terms kshetra and kshetra-gna, ೧೪. ಗುಣತ್ರಯವಿಭಾಗಯೋಗ–  Of the three GOON or QUALITIES, ೧೫. ಪುರುಷೋತ್ತಮಯೋಗ– Of POORUSHOTTAMA, ೧೬.  ದೈವಾಸುರಸಂಪದ್ವಿಭಾಗಯೋಗ–  Of good and evil destiny, ೧೭. ಶ್ರದ್ಧಾತ್ರಯ ವಿಭಾಗಯೋಗ– Of faith divided into three species, ೧೮. ಮೋಕ್ಷಸಂನ್ಯಾಸಯೋಗ– Of forsaking the fruits of action for obtaining eternal salvation.</p>
						<p>ವಿಲ್ಕಿನ್ಸ್‌ನ ಈ ಅನುವಾದದ ತುಣುಕುಗಳನ್ನು ಗಮನಿಸಿದರೆ ಅವನು ಎಷ್ಟು ನಿರ್ದುಷ್ಟವಾಗಿ ನಿಖರವಾಗಿ ಅನ್ಯ ಧರ್ಮವೊಂದರ ಧಾರ್ಮಿಕ ಗ್ರಂಥವನ್ನು ತನ್ನ ಇಂಗ್ಲಿಷ್ ಭಾಷೆಗೆ ಮತ್ತು ದೂರದ ದೇಶದ ರಾಜ್ಯಭಾಷೆಯಾದ ಕನ್ನಡಕ್ಕೆ ಸೂಕ್ಷ್ಮವಾಗಿ ಅನುವಾದಿಸಿದ್ದಾನೆಂದು ತಿಳಿಯುತ್ತದೆ. ಹೊಸಗನ್ನಡದ ಅರುಣೋದಯ ಕಾಲದ ಧಾರ್ಮಿಕ ಗ್ರಂಥಗಳ ಅನುವಾದಕೃತಿಗಳ ಸರಣಿಯಲ್ಲಿ ಗ್ಯಾರೆಟ್ ಸಂಪಾದಿಸಿ, ಚಾರ್ಲ್ಸ್ ವಿಲ್ಕಿನ್ಸ್ ಅನುವಾದಿಸಿದ ’ಭಗವದ್ಗೀತ ಅಥವಾ ಕೃಷ್ಣಾರ್ಜುನ ಸಂವಾದ’ ಎನ್ನುವ ಈ ಕೃತಿ ಅನನ್ಯವಾಗಿ ಕಾಣುತ್ತದೆ.<p>

							</div>
						</div>
					</div>
					
					<div class="bb-item" id="item22">
						<div class="content">
							<div class="scroller">
								<h2>ಫ್ರೆಡ್ರಿಕ್ ಜಿಗ್ಲರ್ ಅವರ `ಇಂಗ್ಲಿಷ್ ಮತ್ತು ಕನ್ನಡ ಶಾಲಾನಿಘಂಟು</h2>
								
								<p>ರೆವರೆಂಡ್ ಫ್ರೆಡ್ರಿಕ್ ಜಿಗ್ಲರ್ ಅವರ `ಇಂಗ್ಲಿಷ್ ಮತ್ತು ಕನ್ನಡ ಶಾಲಾನಿಘಂಟು' (An English and Canarese  SCHOOL-DICTIONARY)ಮಂಗಳೂರಿನ ಬಾಸೆಲ್ ಮಿಷನ್ ಪ್ರೆಸ್‌ನಿಂದ 1876ರಲ್ಲಿ ಮುದ್ರಣಗೊಂಡಿದೆ. 1919ರ ಐದನೆಯ ಆವೃತ್ತಿಯಲ್ಲಿ ಈ ನಿಘಂಟನ್ನು ಕ್ರಿಸ್ಟಾನುಜ ವತ್ಸ ಎಂಬ ವಿದ್ವಾಂಸನು ಪರಿಷ್ಕರಿಸಿ ಪ್ರಕಟಿಸಿದನು. 1991ರಲ್ಲಿ ಇದರ 11ನೇ ಆವೃತ್ತಿಯು Ziegler’s English-Kannada Dictionaryಹೆಸರಿನಲ್ಲಿ ಹೊರಬಂದಿರುವುದು ಇದರ ಜನಪ್ರಿಯತೆ ಹಾಗೂ ಉಪಯುಕ್ತತೆಯನ್ನು ಸೂಚಿಸುವಂತಿದೆ.</p>
								<p>1862ರಲ್ಲಿ ಜರ್ಮನಿಯಿಂದ ಭಾರತಕ್ಕೆ ಬಂದ ಜಿಗ್ಲರ್ 1895ರವರೆಗೆ ಮಂಗಳೂರು ಮತ್ತು ಉತ್ತರ ಕರ್ನಾಟಕವನ್ನು ತನ್ನ ಕಾರ್ಯಕ್ಷೇತ್ರವನ್ನಾಗಿಸಿಕೊಂಡು ಕನ್ನಡಕ್ಕಾಗಿ ದುಡಿದನು. ಶಿಕ್ಷಣ ಕ್ಷೇತ್ರದಲ್ಲಿ ಆತನದು ದೊಡ್ಡ ಹೆಸರು. ಜಿಗ್ಲರ್ ಆ ಕಾಲಕ್ಕೆ ಇತರ ತಜ್ಞರೊಂದಿಗೆ ಶಾಲೆಗಳಲ್ಲಿ ವೇಳಾಪಟ್ಟಿ ಸಿದ್ಧಪಡಿಸುವುದು, ಶಿಸ್ತಿನ ಅಳವಡಿಕೆ, ನಿರ್ದಿಷ್ಟ ಪಠ್ಯವಸ್ತು ಹಾಗೂ ವಿದ್ಯಾಕ್ರಮವನ್ನು ರೂಪಿಸಿಕೊಟ್ಟನು. ಧಾರವಾಡದ ಬಾಸೆಲ್ ಮಿಷನ್ ಕೇಂದ್ರದಲ್ಲಿ ಅಧಿಕಾರಿಯಾಗಿದ್ದ ಈತನ ಕನ್ನಡದ ಮೇಲಣ ವಿದ್ವತ್ತನ್ನು ಗುರುತಿಸಿ 1893-94ರಲ್ಲಿ ಧಾರವಾಡದ ಕರ್ನಾಟಕ ವಿದ್ಯಾವರ್ಧಕ ಸಂಘದವರು ಸಂಘದ ಅಧ್ಯಕ್ಷನನ್ನಾಗಿಸಿ ಗೌರವಿಸಿದರು.</p>
								<p>ಜಿಗ್ಲರ್ ಸ್ವತಂತ್ರವಾಗಿ ಮತ್ತು ಇತರರೊಂದಿಗೆ ಒಟ್ಟು ಹನ್ನೊಂದು ಪುಸ್ತಕಗಳನ್ನು ರಚಿಸಿದ್ದಾನೆ. ಅವುಗಳೆಂದರೆ: ಕಾವ್ಯಮಾಲಿಕೆ, ಕನ್ನಡ ಶಾಲಾ ವ್ಯಾಕರಣ (ರೆವರೆಂಡ್ ಡಿ ಕೋಸ್ಟ ಅವರೊಂದಿಗೆ), ಗೀತಗಳು (ರೆವರೆಂಡ್ ಬಿ. ಗ್ರೇಟರನೊಂದಿಗೆ), ಪೂರ್ಣಾಂಕ ಗಣಿತಾಭ್ಯಾಸಕ್ಕೆ ತಕ್ಕ ಉದಾಹರಣೆಗಳು, ಗಣಿತನ್ಯಾಯ, A Practical Key to Canarese Language- (ಈ ಪುಸ್ತಕದ ವಿವರಣೆಯು ಇಂಗ್ಲಿಷ್, ಜರ್ಮನ್ ಹಾಗು ಫ್ರೆಂಚ್ ಭಾಷೆಗಳಲ್ಲಿದೆ), Hymn Book in Canarese-, ಇಂಗ್ಲಿಷ್ ಮತ್ತು ಕನ್ನಡ ಶಾಲಾ ನಿಘಂಟು, ಗಣಿತಾಭ್ಯಾಸದ ಉದಾಹರಣೆಗಳು, ಮಾರ್ಕನು ಬರೆದ ಸುವಾರ್ತೆ ಅಂದರೆ ಮುಕ್ತಿದಾಯಕನ ಚರಿತ್ರೆ ಹಾಗೂ ಲೂಕನು ಬರೆದ ಸುವಾರ್ತೆ ಅಂದರೆ ಜಗದ್ರಕ್ಷಕನ ಚರಿತ್ರೆ. 1895ರಲ್ಲಿ ಜರ್ಮನಿಗೆ ಮರಳಿದ ಜಿಗ್ಲರ್ ಅಲ್ಲಿ ಶಿಕ್ಷಕನಾಗಿ ಕೆಲಸ ಮಾಡಿ 1906ರಲ್ಲಿ ನಿಧನ ಹೊಂದಿದನು. ಜಿಗ್ಲರ್ ಕನ್ನಡದಲ್ಲಿ ಬೈಬಲ್, ನಿಘಂಟು, ವ್ಯಾಕರಣ ಮತ್ತು ಗಣಿತ ಶಾಸ್ತ್ರಗಳಲ್ಲಿ ಕೃತಿ ರಚನೆ ಮಾಡಿರುವುದು ವಿಶೇಷ. </p>                                                                             
								<p>ನಿಘಂಟುಗಳಲ್ಲಿ ನಾನಾ ಬಗೆಗಳಿವೆ. ಅವುಗಳನ್ನು ಸ್ವರೂಪಾಧಾರಿತ ನಿಘಂಟು ಮತ್ತು ಬಳಕೆದಾರರನ್ನು ಗಮನದಲ್ಲಿರಿಸಿಕೊಂಡ ನಿಘಂಟುಗಳೆಂದು ವರ್ಗೀಕರಿಸಬಹುದು. ಸ್ವರೂಪಾಧಾರಿತ ನಿಘಂಟುಗಳಲ್ಲಿ- ಭಾಷಿಕ ನಿಘಂಟುಗಳು (ಏಕ ಭಾಷಿಕ, ದ್ವಿಭಾಷಿಕ, ಬಹುಭಾಷಿಕ), ಜ್ಞಾತಿಪದ ಕೋಶ, ಪಾರಿಭಾಷಿಕ ನಿಘಂಟುಗಳು, ವಿವಿಧ ವಿಷಯಕ ನಿಘಂಟುಗಳನ್ನು ಕಾಣಬಹುದು. ಬಳಕೆದಾರರನ್ನು ಗಮನದಲ್ಲಿರಿಸಿಕೊಂಡ ನಿಘಂಟುಗಳಲ್ಲಿ- ಶಾಲಾಕಾಲೇಜು ನಿಘಂಟುಗಳು, ವ್ಯತ್ಪತ್ತಿ ನಿಘಂಟುಗಳು, ತಿರುಗ ಮುರುಗ ನಿಘಂಟುಗಳನ್ನು ಗುರ್ತಿಸಬಹುದು. ಸಾಮಾನ್ಯ ನಿಘಂಟೊಂದು ಸಾಮಾನ್ಯವಾಗಿ ಎರಡು ಭಾಗಗಳನ್ನು ಒಳಗೊಂಡಿರುತ್ತದೆ. 1.`ಕೋಷ್ಟಕ ರೂಪದಲ್ಲಿರುವ ನಿಘಂಟಿನಲ್ಲಿ' ಎಡಭಾಗದಲ್ಲಿ ಶಬ್ದಕೋಶ ಇರುತ್ತದೆ. 2.ಬಲಭಾಗದಲ್ಲಿ ಅರ್ಥಕೋಶವಿರುತ್ತದೆ. ಶಬ್ದಕೋಶದಲ್ಲಿ ಅಡ್ಡಪಾತಳಿಯಲ್ಲಿ ಶಬ್ದಗಳ ವಿವಿಧ ಪ್ರಾದೇಶಿಕ ರೂಪಗಳು ಹಾಗೂ ವಿವಿಧ ಕಾಲದ ಪರ್ಯಾಯಪದ ಹಾಗೂ ರೂಪಗಳಿರುತ್ತವೆ. ಅರ್ಥಕೋಶದಲ್ಲಿ ಆಯಾ ವಿವಿಧ ಶಬ್ದ ರೂಪಗಳಿಗೆ ಸಂಬಂಧಿಸಿದ ವಿವಿಧ ಅರ್ಥಗಳ ಮಾರ್ಗಾಂತರಗಳಿರುತ್ತವೆ.</p>
								<p>ಭಾಷಿಕ ನಿಘಂಟುಗಳ ಸ್ವರೂಪವೇ ಬೇರೆ. ಎಡಭಾಗದ ಶಬ್ದಕೋಶದ ಭಾಷೆಯು ಆಕರಭಾಷೆ ((Source Language), ಲಭಾಗದ ಅರ್ಥಕೋಶದ ಭಾಷೆಯು ಗುರಿಭಾಷೆ (Target Language). ಕರ ಭಾಷೆ, ಗುರಿಭಾಷೆಗಳು ಒಂದೇ ಆಗಿದ್ದರೆ ಅದು ಏಕಭಾಷಿಕ ನಿಘಂಟು. ಬೇರೆ ಬೇರೆ ಭಾಷೆಗಳಾಗಿದ್ದರೆ ಭಾಷೆಗಳ ಸಂಖ್ಯೆಗಳನ್ನನುಸರಿಸಿ ದ್ವಿಭಾಷಿಕ ಅಥವಾ ಬಹುಭಾಷಿಕ ನಿಘಂಟು ಎಂದು ನಿರ್ದೇಶಿಸಬಹುದು.</p>
								<p>ಬಹುಭಾಷಿಕ ನಿಘಂಟುಗಳಲ್ಲಿ ಕನ್ನಡದ ಭಾರತಿ ಸಂಪಂಗಿರಾಮಯ್ಯನವರ `ಭಾಷಾನಿಧಿ' ಎಂಬ ಒಂಬತ್ತು ಭಾಷೆಗಳ ನಿಘಂಟನ್ನು ಉಲ್ಲೇಖಿಸಬಹುದು. ಇದರಲ್ಲಿ ಆಕರಭಾಷೆಯಾದ ಕನ್ನಡ ವಾಕ್ಯಗಳಿಗೆ ಸಂವಾದಿಯಾದ ತಮಿಳು, ತೆಲುಗು, ಮಲಯಾಳ, ಗ್ರಂಥಸ್ಥ, ಸಂಸ್ಕೃತ, ಮರಾಥಿ, ಗುಜರಾತೀ, ಬಂಗಾಳೀ- ಮುಂತಾದ ಎಂಟು ಗುರಿಭಾಷೆಗಳ ವಾಕ್ಯಗಳಿವೆ.</p>
								<p>(ಪ್ರಸ್ತುತ ಟಿಪ್ಪಣಿಕಾರನಿಗೆ ಇನ್ನೂ ಈ ಕೃತಿ ಲಭ್ಯವಾಗಿಲ್ಲ). ಇದನ್ನು ನವಭಾಷಾ ನಿಘಂಟು ಎನ್ನಬಹುದು. ಹಾಗೆಯೇ ಇಂಗ್ಲಿಷ್ ಭಾಷೆಯಲ್ಲಿ 1978ರಲ್ಲಿ ನ್ಯೂಯಾರ್ಕಿನ ಅವೆನ್ಯೂ ಬುಕ್ಸ್ ಪ್ರಕಟಿಸಿ ಡೇವಿಡ್ ಶುಮೇಕರ್ ಸಂಪಾದಿಸಿರುವ English, French, German, Hebrew, Italian, Portuguese, Russian, Spanish Language Dictionary ಅನ್ನು ಸ್ಮರಿಸಿಕೊಳ್ಳಬಹುದು. ಜ್ಞಾತಿಪದಕೋಶಗಳಲ್ಲಿ Dravidian Etymological Dictionaryಮುಖ್ಯವಾದದ್ದು.</p>
								<p>ವಿಲಿಯಂ ರೀವ್, ಜಾನ್ ಗ್ಯಾರೆಟ್, ಡೇನಿಯಲ್ ಸೇಂಡರ‌್ಸನ್, ಜೆ.ಬುಚರ್- ಇವರುಗಳ ನಿಘಂಟುಗಳು ಕನ್ನಡ ಆಕರ ಭಾಷೆ ಮತ್ತು ಇಂಗ್ಲಿಷ್ ಗುರಿಭಾಷೆಯಾಗಿರುವ ಪ್ರಧಾನ ದ್ವಿಭಾಷಿಕ ನಿಘಂಟುಗಳು. ಕಿಟೆಲ್‌ರ ಕೋಶವು ಕನ್ನಡ ಆಕರ ಭಾಷೆ ಹಾಗೂ ಕನ್ನಡ ಮತ್ತು ಇಂಗ್ಲಿಷ್ ಗುರಿಭಾಷೆಯಾಗಿರುವ ನಿಘಂಟು.</p>
								<p>ಜಿಗ್ಲರ್‌ನ ಇಂಗ್ಲಿಷ್ ಮತ್ತು ಕನ್ನಡ ಶಾಲಾನಿಘಂಟು ಒಂದು ದ್ವಿಭಾಷಿಕ ನಿಘಂಟು. ಇಲ್ಲಿ ಆಕರ ಭಾಷೆ ಇಂಗ್ಲಿಷ್ ಆಗಿದ್ದರೆ ಗುರಿಭಾಷೆಯು ಕನ್ನಡ ಆಗಿದೆ. 19ನೇ ಶತಮಾನದಲ್ಲಿ ಹೆಸರಿಸಬಹುದಾದ ಐದಾರು ಇಂಗ್ಲಿಷ್-ಕನ್ನಡ ದ್ವಿಭಾಷಿಕ ನಿಘಂಟುಗಳಲ್ಲಿ ಪ್ರಸ್ತುತ ನಿಘಂಟು ಮಹತ್ವದ್ದು. ಜಿಗ್ಲರ್ ನಿಘಂಟಿಗೆ ಮೊದಲು ವಿಲಿಯಂ ರೀವ್, ಜಾನ್ ಗ್ಯಾರೆಟ್ ನಿಘಂಟುಗಳಿವೆ. ತದನಂತರದಲ್ಲಿ ಉಲ್ಲಾಳ ನರಸಿಂಗರಾವ ಅವರ ಇಂಗ್ಲಿಷ್-ಕನ್ನಡ ನಿಘಂಟಿದೆ. ಆದರೆ ಈ ನಿಘಂಟುಗಳ ಬಳಕೆದಾರರು ಸಾಮಾನ್ಯ ಓದುಗರಾದರೆ ಜಿಗ್ಲರ್‌ನ ನಿಘಂಟಿನ ಬಳಕೆದಾರರು ಶಾಲಾ ಕಾಲೇಜು ವಿದ್ಯಾರ್ಥಿಗಳು. 522 ಪುಟಗಳ ಈ ನಿಘಂಟಿನಲ್ಲಿ ಸುಮಾರು 27,000 ಇಂಗ್ಲಿಷ್ ಶಬ್ದಗಳಿಗೆ ಕನ್ನಡದಲ್ಲಿ ಅರ್ಥ ನೀಡಲಾಗಿದೆ.</p>
								<p>ಕಿಟೆಲ್ಲರ ಕೋಶವು ಪ್ರಕಟವಾಗುವವರೆಗೆ ಮತ್ತು ನಂತರವೂ ಕೂಡ ಈ ಕೋಶವು ಶಾಲಾ ಕಾಲೇಜುಗಳಲ್ಲಿ ಹೆಚ್ಚು ಬಳಕೆಯಲ್ಲಿತ್ತು. ಈ ನಿಘಂಟಿನ ಸ್ವರೂಪವನ್ನು ನೋಡುವುದಾದರೆ ಮೊದಲಿಗೆ ಸೇರ್ಪಡೆ ಶಬ್ದದಲ್ಲಿ ಇಂಗ್ಲಿಷ್ ಅಕ್ಷರಗಳನ್ನು ಉಚ್ಛಾರಣಾ ಘಟಕಗಳಾಗಿ ವಿಂಗಡಿಸಿ ನೀಡಲಾಗಿದೆ. ಉದಾಹರಣೆಗೆ- MULTIPLIABLE ಸೇರ್ಪಡೆ ಶಬ್ದವನ್ನು Mul-ti-pli-ea-ble ಎಂಬ ಐದು ಉಚ್ಛಾರಣಾ ಘಟಕಗಳನ್ನಾಗಿ ವಿಂಗಡಿಸಿ ನೀಡಲಾಗಿದೆ. ನಂತರ ಅದರ ಉಚ್ಛಾರಣಾ ಧ್ವನಿರೂಪ(ಇಲ್ಲಿ diacritical mark ) ಗಳನ್ನು ಬಳಸಲಾಗಿರುತ್ತದೆ. ಬಳಿಕ ಶಬ್ದದ ವ್ಯಾಕರಣೀಯ ಸ್ಥಾನಮಾನ (ನಾಮಪದವೇ, ಕ್ರಿಯಾಪದವೇ ಇತ್ಯಾದಿ). ಆ ಬಳಿಕ ಕನ್ನಡದಲ್ಲಿ ಅದರ ಒಂದು ಮತ್ತು ಅದಕ್ಕೆ ಇರುವ ನಾನಾರ್ಥಗಳನ್ನು ಕೊಡಲಾಗಿದೆ. ಮುಂದೆ ವಿವರಣೆಯೊಳಗೆ ಆದಿ ಪ್ರತ್ಯಯಗಳೊಂದಿಗೆ ಆ ಶಬ್ದ ಬಂದರೆ ಪಡೆಯುವ ಅರ್ಥಗಳು, ಆ ಶಬ್ದ ಉತ್ತರ ಪ್ರತ್ಯಯಗಳೊಂದಿಗೆ ಪಡೆದುಕೊಳ್ಳುವ ವಿವಿಧಾರ್ಥಗಳನ್ನು ನೀಡಲಾಗಿರುತ್ತದೆ.</p>
								<p>ನಿದರ್ಶನಕ್ಕೆ-</p>
								<p>High, (hi), a.1. ಎತ್ತರವಾದ. ಉದ್ದ, ಉನ್ನತ ; 2. (great), ದೊಡ್ಡ ; 3.(of noble birth), ಅಚ್ಚ, ಅಚ್ಚವಳಿ ;  4. (strong), ಬಲವಾದ, ಜೋರು, ಕಡು, ಬಿರು ; 5. (abstruse), ಗೂಢ ; 6. (costly), ತುಟ್ಟಿ ; . h. price ತುಟ್ಟಿ ಧಾರಣೆ ; 7. (arrogant)), ಸೊಕ್ಕಿನ, ಅಹಂಕಾರದ ; 8.(well seasoned), ಖಾರ ; 9. (deep as colour), ಅಚ್ಚ ; 10. (remote in time), ಬಹು ಪ್ರಾಚೀನ ; 11. (geog..), ಬಹಳ ಉತ್ತರ, -ದಕ್ಷಿಣ ;  . h. life ದೊಡ್ಡವರ ಬಾಳ್ವೆ ; . h. living ಮೇಲೋಗರ ಉಣ್ಣುವದು, ಇಷ್ಟಭೋಜನ ; . h. noon ಮಧ್ಯಾಹ್ನವೇ ;  . h. priest  ಪ್ರಧಾನ ಯಾಜಕ, ಮುಖ್ಯ ಪುರೋಹಿತ ; . h. tide ಭರತ ; . h. time ಹೊತ್ತು, ವೇಳೆ ; it is h. time ಹೊತ್ತಾಗಿದೆ ; . h. treason ರಾಜದ್ರೋಹ ;  . h. water ಭರತ ; the Most H. ಮಹೋನ್ನತನು, ಪರಮೇಶ್ವರ.</p>
								<p>Bas-ket, n ಪುಟ್ಟಿ, ಗೂಡೆ, ಮಂಕ್ರಿ ;  a large b. ಹೆಡಿಗೆ, ಹೆಳಿಗೆ, ಜಲ್ಲೆ;  a large b. for storing corn ಗಳಿಗೆ ; ಆ ma-ker, n ಮೇದ.</p>
								<p>ಇತ್ತೀಚಿನವರೆಗೂ ಪುನರ್ ಮುದ್ರಣಗೊಳ್ಳುತ್ತಲೇ ಬಂದಿರುವ ಜಿಗ್ಲರ್‌ನ ಶಾಲಾನಿಘಂಟು 19ನೇ ಶತಮಾನದ ಹತ್ತಾರು ಮಹತ್ವದ ನಿಘಂಟುಗಳ ಪೈಕಿ ತುಸು ಅನನ್ಯವಾಗಿಯೇ ಉಳಿದುಕೊಂಡಿದೆ.</p>

							</div>
						</div>
					</div>
					
					<div class="bb-item" id="item23">
						<div class="content">
							<div class="scroller">
								<h2> ಕನ್ನಡ ವ್ಯಾಕರಣ ಸಾರ</h2>
								
								<img src="http://www.prajavani.net/sites/default/files/styles/default/public/article_images/2014/05/10/vyakarana.gif?itok=rVqpE7I3" alt="" style="width:300px;height:250px">

								<p>ಎರಡು ಆಣೆ ಬೆಲೆಯ 60 ಪುಟಗಳ ಕಿರಿಯಾಕಾರದ ಹದಿನಾರು ಅಧ್ಯಾಯಗಳನ್ನೊಳಗೊಂಡಿರುವ ಕೇಂಬಲ್ ಅಯ್ಯನವರ (Colins Campbell ) ‘ಕನ್ನಡ ವ್ಯಾಕರಣ ಸಾರ’ ಕೃತಿಯು ಮೊದಲು ಮುದ್ರಣಗೊಂಡದ್ದು 1841ರಲ್ಲಿ; ಬೆಂಗಳೂರು ಟ್ರ್ಯಾಕ್ಟ್ ಮತ್ತು ಸ್ಕೂಲ್ ಬುಕ್ ಸೊಸೈಟಿಗಾಗಿ ಬೆಂಗಳೂರಿನ ವೆಸ್ಲಿಯನ್ ಮಿಷನ್ ಪ್ರೆಸ್‌ನಲ್ಲಿ. ಪ್ರಸ್ತುತ ಕೃತಿಯು ಆ ಕೃತಿಯ 4ನೆಯ ಆವೃತ್ತಿಯಾಗಿದ್ದು 1854ರಲ್ಲಿ ಮರು ಮುದ್ರಣ ಗೊಂಡಿದೆ.</p>
								<p>13 ವರ್ಷಗಳಲ್ಲಿ 4 ಬಾರಿ ಮುದ್ರಣಗೊಂಡಿರುವುದು ಅಂದಿನ ಕಾಲಘಟ್ಟದಲ್ಲಿನ ಈ ಕೃತಿಯ ವ್ಯಾಪಕ ಬಳಕೆಗೆ ಪುರಾವೆಯಂತಿದೆ. 1893 ರಲ್ಲಿ ಇದೇ ಮುದ್ರಣಾಲಯದಿಂದ ಇದರ 11ನೆಯ ಮುದ್ರಣವೂ 1894ರಲ್ಲಿ 12ನೆಯ ಆವೃತ್ತಿಯೂ ಹೊರಬಂದಿದೆ. ಅಂದಿನ ಕಾಲಘಟ್ಟದಲ್ಲಿ ಮುಂಬಯಿಯಲ್ಲಿ ಶಿಕ್ಷಣಾಧಿಕಾರಿಯಾಗಿದ್ದ ಬಾಳಾಶಾಸ್ತ್ರಿ ಜಾಂಭೇಕರನು ‘ಕನ್ನಡ ವ್ಯಾಕರಣ ಸಾರವು’ ಕೃತಿಯ 200 ಪ್ರತಿಗಳನ್ನು ಖರೀದಿ ಮಾಡಿ ಮುಂಬಯಿ ಪ್ರಾಂತ ಭಾಗದ ಕನ್ನಡ ಶಾಲೆಗಳಿಗೆ ವಿತರಿಸುವಷ್ಟು ಇದರ ಮಹತ್ವವಿದ್ದಿತು.</p>
								<p>ವಿಲಿಯಂ ಕ್ಯಾರಿಯ ‘ಎ ಗ್ರಾಮರ್ ಆಫ್ ದಿ ಕರ್ನಾಟ ಲ್ಯಾಂಗ್ವೇಜ್’ (1817), ಜಾನ್ ಮೆಕೆರಲ್‌ನು ರಚಿಸಿದ ‘ಎ ಗ್ರಾಮರ್ ಆಫ್ ದಿ ಕರ್ನಾಟಕ ಲ್ಯಾಂಗ್ವೇಜ್’ (1820ರ), ಥಾಮಸ್ ಹಾಡ್ಸನ್ ಬರೆದ ‘ಎನ್ ಎಲಿಮೆಂಟರಿ ಗ್ರಾಮರ್ ಆಫ್ ದಿ ಕ್ಯಾನರೀಸ್ ಲ್ಯಾಂಗ್ವೇಜ್ (1859), ಹೆರಾಲ್ಡ್ ಸ್ಪೆನ್ಸರನ ‘ಎ ಕ್ಯಾನರೀಸ್ ಗ್ರಾಮರ್ ವಿತ್ ಗ್ರಾಡುಯೇಟೆಡ್ ಎಕ್ಸರ್‌ಸೈಜಸ್’ (1859), ತ್ಸೀಗ್ಲರ್ ಪ್ರಕಟಿಸಿದ</p>
								<p>‘ಎ ಪ್ರ್ಯಾಕ್ಟಿಕಲ್ ಕೀ ಟು ಕ್ಯಾನರೀಜ್ ಲ್ಯಾಂಗ್ವೇಜ್’ (1872) ಹಾಗೂ ಕಿಟ್ಟೆಲ್ ವಿರಚಿತ  ‘ಎ ಗ್ರಾಮರ್ ಆಫ್ ದಿ ಕ್ಯಾನರೀಸ್ ಲ್ಯಾಂಗ್ವೇಜ್’ (1908)– ಈ ಕೆಲವು ಕೃತಿಗಳು ಪಾಶ್ಚಿಮಾತ್ಯ ವಿದ್ವಾಂಸರು ಇಂಗ್ಲಿಷ್ ಭಾಷೆಯಲ್ಲಿ ರಚಿಸಿದ ಕನ್ನಡ ವ್ಯಾಕರಣ ಕೃತಿಗಳು.</p>
								<p>ಹಾಗೆಯೇ 1838ರ ಶ್ರೀರಂಗಪಟ್ಟಣದ ಕೃಷ್ಣಮಾಚಾರ್ಯರ ‘ಹೊಸಗನ್ನಡ ನುಡಿಗನ್ನಡಿ’, ಚ. ರಾಮಸ್ವಾಮಿ ಶಾಸ್ತ್ರಿಗಳ ‘ವಾಗ್ವಿಧಾಯಿನಿ’ (1854), ದಕ್ಷಿಣಾಮೂರ್ತಿ ಶಾಸ್ತ್ರಿಗಳ ‘ಶಬ್ದಭಾಸ್ಕರ’ (1869) ಹಾಗೂ ರಾ. ರಘುನಾಥರಾಯರ ‘ಕರ್ಣಾಟಕ ಭಾಷಾ ವ್ಯಾಕರಣೋಪನ್ಯಾಸ ಮನ್ಜರಿ’ (1894)  ಮತ್ತು ಎಂ.ಬಿ. ಶ್ರೀನಿವಾಸ ಅಯ್ಯಂಗಾರ್ಯರ ‘ವಾಚಕ ಬೋಧಿನಿ’– ಈ ಕೆಲವು ಕೃತಿಗಳು ದೇಶೀಯ ವಿದ್ವಾಂಸರಿಂದ ಕನ್ನಡದಲ್ಲಿಯೇ ರಚನೆಗೊಂಡ ಕನ್ನಡ ವ್ಯಾಕರಣ ಗ್ರಂಥಗಳು. ಕೇಂಬಲ್ ಅಯ್ಯನವರ ಕೃತಿಯ ವಿಶೇಷವೆಂದರೆ, ಇದು ಪಾಶ್ಚಾತ್ಯ ವಿದ್ವಾಂಸ ನೊಬ್ಬನಿಂದ ಕನ್ನಡದಲ್ಲಿಯೇ ಸಂಪೂರ್ಣವಾಗಿ ರಚನೆಗೊಂಡ ಪ್ರಪ್ರಥಮ ಕನ್ನಡ ವ್ಯಾಕರಣ.</p>
								<p>ಕರ್ನಾಟಕಕ್ಕೆ 1850ರಲ್ಲಿ ಕ್ರೈಸ್ತಮತ ಪ್ರಚಾರಕನಾಗಿ ಬಂದ ಕ್ಯಾಂಬೆಲ್ ಕನ್ನಡದಲ್ಲಿ ಬೈಬಲ್ ಕೃತಿಯ ಪರಿಷ್ಕರಣ ಕೈಕೊಂಡವರಲ್ಲಿ ಒಬ್ಬರು. ಇವರು ಕ್ರಿಸ್ಟಿಯನ್ ಧರ್ಮ ಹಾಗೂ ಬೈಬಲ್‌ಗೆ ಸಂಬಂಧಿಸಿದಂತೆ ದೊರೆಸಾನಿ ಮತ್ತು ದಾದಿಯರನ್ನು ಕುರಿತು, ‘ಡೈಲಿ ಬ್ರೆಡ್’ (1857), ‘ಬಾಲ್ಯೋಪದೇಶ’ (1852), ‘ಪಾಪ ಪರಿಹಾರವಾಗುವ ಮಾರ್ಗ’ ಎನ್ನುವ ಪುಸ್ತಕಗಳನ್ನು ಕನ್ನಡದಲ್ಲಿ ಬರೆದಿರುತ್ತಾರೆ. ಮೈಸೂರು ಹಾಗೂ ಕನ್ನಡ ಮಾತಾಡುವ ಪ್ರಾಂತಗಳಲ್ಲಿ ಕನ್ನಡದಲ್ಲಿಯೇ ಆಡಳಿತ ನಡೆಸಬೇಕು ಎನ್ನುವುದು ಈ ಕನ್ನಡಾಭಿಮಾನಿಯ ಅಭಿಪ್ರಾಯವಾಗಿದ್ದಿತು. ಕ್ಯಾಂಬೆಲ್ ತುಂಬಾ ಪ್ರೀತಿಯಿಂದ ಬೆಂಗಳೂರಿನ ವಿದ್ಯಾರ್ಥಿಗಳಿಗೆ ಕನ್ನಡವನ್ನು ಬೋಧಿಸುತ್ತಿದ್ದರು. ಇವರ ಪತ್ನಿ ಮಿಸೆಸ್ ಕ್ಯಾಂಬೆಲ್ ‘ದಿನದ ರೊಟ್ಟಿ’ (1852) ಎನ್ನವ ಕ್ರಿಸ್ಟಿಯನ್ನರು ನಿತ್ಯ ಪಠನ ಮಾಡಬಹುದಾದ ಬೈಬಲ್ ಉಕ್ತಿಗಳ ಸಂಗ್ರಹಿತ ಪುಸ್ತಕ ಒಂದನ್ನು ಕನ್ನಡದಲ್ಲಿ ರಚಿಸಿದ್ದಾರೆ. ಮೈಸೂರಿನಲ್ಲಿ ವೆಸ್ಲಿಯನ್ ಮಿಷನ್ ಸ್ಥಾಪಿಸಿದ ಕೀರ್ತಿಗೆ ಭಾಜನರಾದ ಕ್ಯಾಂಬೆಲ್ ಮೈಸೂರಿನಲ್ಲಿ ಹಲವಾರು ಪ್ರಾಥಮಿಕ ಶಾಲೆಗಳನ್ನು ಸ್ಥಾಪಿಸಿದವರು ಕೂಡ.</p>
								<p>ಕ್ಯಾಂಬೆಲ್‌ರ ‘ಕನ್ನಡ ವ್ಯಾಕರಣ ಸಾರ’ವು ಹಲವು ದಶಕಗಳ ಕಾಲ ಶಾಲೆಗಳಲ್ಲಿ ಕನ್ನಡ ಪಠ್ಯವಾಗಿದ್ದಿತು. ಕನ್ನಡದ ಶಾಲಾವ್ಯಾಕರಣಗಳಲ್ಲಿ ಕೂಡ ಇದೇ ಮೊದಲನೆಯದು. Elements of Canarese Grammar ಎನ್ನವ ಇಂಗ್ಲಿಷ್ ಹೆಸರಿರುವ ಈ ಕೃತಿಯ ಹದಿನಾರು ಅಧ್ಯಾಯಗಳು ಇಂತಿವೆ. ಅಕ್ಷರ ಲಕ್ಷಣದ ಅಡಿಯಲ್ಲಿ ವರ್ಣ, ಶಬ್ದ ಹಾಗೂ ಸಂಧಿಗಳನ್ನು ಕುರಿತ ಮೂರು ಅಧ್ಯಾಯಗಳಿವೆ. ಶಬ್ದ ಲಕ್ಷಣದ ಅಡಿಯಲ್ಲಿ ನಾಮವಾಚಕ, ಗುಣವಾಚಕ, ಸರ್ವನಾಮ, ಕ್ರಿಯಾಪದ, ಕ್ರಮವಾದ ಕ್ರಿಯಾಪದ, ವಿಕಾರವಾದ ಕ್ರಿಯಾಪದ, ಉಪಪದ ಕ್ರಿಯಾಪದ, ಸ್ವಾರ್ಥ ಕ್ರಿಯಾಪದ, ಕರ್ಮಕ್ರಿಯಾಪದ, ಪ್ರೇರಣ ಕ್ರಿಯಾಪದ, ಅವ್ಯಯ, ಕ್ರಿಯಾವಾಚಕ ಹಾಗೂ ಸಮಾಸಗಳನ್ನು ಕುರಿತ ಹದಿಮೂರು ಅಧ್ಯಾಯಗಳಿವೆ.</p>
								<p>‘ಕನ್ನಡ ವ್ಯಾಕರಣವು ಕನ್ನಡ ಭಾಷೆಯನ್ನು ಯುಕ್ತವಾಗಿಯೂ ಸ್ಪಷ್ಟವಾಗಿಯೂ ಮಾತನಾಡುವದಕ್ಕೂ ಬರೆಯುವದಕ್ಕೂ ತಿಳಿಸುತ್ತದೆ’ ಎಂದು ಸರಳವಾಗಿ ಕ್ಯಾಂಬೆಲ್ ಈ ವ್ಯಾಕರಣವನ್ನು ಆರಂಭಿಸಿರುತ್ತಾನೆ. ಈ ಕೃತಿಯಲ್ಲಿ 153 ನಿರ್ದಿಷ್ಠ ಅಂಶಗಳಿವೆ. ಕನ್ನಡ ವರ್ಣಮಾಲೆಯಲ್ಲಿ ಸಂಸ್ಕೃತದ ಲೃ ಹಾಗೂ ಅದರ ದೀರ್ಘ ಸ್ವರ ರೂಪವನ್ನು ಉಳಿಸಿ ಕ್ಷ ವನ್ನು ಸೇರಿಸಿ 53 ಅಕ್ಷರಗಳಿವೆ ಎಂದು ಕ್ಯಾಂಬೆಲ್ ಹೇಳಿದ್ದಾರೆ. ಇತರ ವೈಯಾಕರಣಿಗಳು ಕನ್ನಡ ವ್ಯಾಕರಣದಲ್ಲಿ ಸಂಸ್ಕೃತದ ಸಂಧಿಗಳ ಬಗ್ಗೆ ತಿಳಿವಳಿಕೆಯನ್ನು ಕೊಟ್ಟಿದ್ದರೆ, ಕ್ಯಾಂಬೆಲ್ ಅವುಗಳನ್ನು ಸಂಪೂರ್ಣವಾಗಿ ಕೈಬಿಟ್ಟು ಕೇವಲ ಕನ್ನಡ ಸಂಧಿಗಳ ಬಗ್ಗೆ ಹೇಳಿದ್ದಾರೆ. ಅನೇಕ ಕಡೆ ವಿದ್ಯಾರ್ಥಿಗಳಿಗೆ ಸ್ಪಷ್ಟೀಕರಣಗಳನ್ನು ನೀಡುವುದಕ್ಕಾಗಿ ಹಲವಾರು ಕೋಷ್ಟಕಗಳನ್ನೂ ಪಟ್ಟಿಗಳನ್ನೂ ನೀಡಿರುತ್ತಾನೆ.</p>
								<p>ಕ್ಯಾಂಬೆಲ್ ಕೆಲವು ಸೂಕ್ಷ್ಮಗಳನ್ನು ಗ್ರಹಿಸಿ ವಿಷಯಗಳನ್ನು ನಿರ್ದಿಷ್ಟವಾಗಿ ನಿರೂಪಿಸಿರುತ್ತಾನೆ. ನಿದರ್ಶನಕ್ಕೆ ಏನು ಎನ್ನುವ ಪ್ರಶ್ನೆ ಸರ್ವನಾಮವು ನಿತ್ಯ ಏಕವಚನವೆಂದು ಸೂಚಿಸಿ ಅದರ ಸಪ್ತವಿಭಕ್ತಿರೂಪಗಳನ್ನು ಕೊಟ್ಟಿರುತ್ತಾರೆ. ಹಾಗೆಯೇ ಧಾತುವನ್ನು ಕುರಿತು ಹೇಳುವಾಗ ಕ್ರಿಯಾಪದದ ಮೂಲಾಕ್ಷರಗಳು ಮಾತ್ರ ಇದ್ದರೆ, ಧಾತು ಎಂದು ಹೇಳಲ್ಪಡುವದು ಎಂದು ಅಭಿಪ್ರಾಯಪಟ್ಟಿದ್ದಾರೆ. ವಿದ್ಯಾರ್ಥಿಗಳ ಅಭ್ಯಾಸಕ್ಕಾಗಿ ಅನೇಕ ಧಾತುಗಳ ಮೂರೂ ಲಿಂಗಗಳ, ಮೂರೂ ಪುರುಷಗಳ, ಎರಡು ವಚನಗಳ ಹಾಗೂ ಸಪ್ತವಿಭಕ್ತಿಗಳ ಬಹುರೂಪಗಳನ್ನು ನೀಡಿದ್ದಾರೆ.  ಬಹಳ ಆಶ್ಚರ್ಯವೆಂದರೆ ತೀ.ನಂ.ಶ್ರೀ ರವರು ಕುರಿತು ಶಬ್ದಕ್ಕೆ ಹೇಳುವ ಹಲವು ರೂಪಗಳನ್ನು ಇವರು ಮೊದಲೇ ನೀಡಿರುವದು. ಕುರಿ, ಕುರಿತನು ( = ಕುರಿತು ಹೇಳಿದನು ಎಂಬರ್ಥ), ಕುರಿಯಿತು-ಎನ್ನುವವೇ ಆ ಶಬ್ದರೂಪಗಳು.</p>
								<p>ಹಲವು ಸೂಕ್ಷ್ಮ ಒಳನೋಟಗಳನ್ನು ಪಡೆದುಕೊಂಡಿದ್ದ, ಕನ್ನಡವನ್ನು ಪ್ರೀತಿಸುತ್ತಿದ್ದ ರೆವರೆಂಡ್ ಕಾಲಿನ್ಸ್ ಕ್ಯಾಂಬೆಲ್‌ರ ‘ಕನ್ನಡ ವ್ಯಾಕರಣ ಸಾರವು’ ಕೃತಿಯು ಮುದ್ರಿತ ಕನ್ನಡ ವ್ಯಾಕರಣಗಳ ಸಾಲಿನಲ್ಲಿ ಗಣನೀಯ ಸ್ಥಾನವನ್ನು ಪಡೆದುಕೊಂಡಿದೆ.</p>

							</div>
						</div>
					</div>
					
					<div class="bb-item" id="item24">
						<div class="content">
							<div class="scroller">
								<h2> ಕರ‌್ಣಾಟಕ ಭಾಷಾ ವ್ಯಾಕರಣೋಪನ್ಯಾಸ ಮನ್ಜರಿ</h2>
								
								<p>ರಾ.ರಘುನಾಥರಾಯ ಅವರ `ಕರ‌್ಣಾಟಕ ಭಾಷಾ ವ್ಯಾಕರಣೋಪನ್ಯಾಸ ಮನ್ಜರಿ~ 1894ರಲ್ಲಿ ಮುದ್ರಣಗೊಂಡಿರುವ ಅಪರೂಪದ ಕೃತಿ. ಈ ಪುಸ್ತಕದಲ್ಲಿ ಎರಡು ಅಧ್ಯಾಯಗಳಿವೆ. ಮೊದಲ ಅಧ್ಯಾಯದಲ್ಲಿ ಭಾಷಾಸ್ವರೂಪ ನಿರೂಪಣೆ ಇದ್ದರೆ, ಎರಡನೇ ಭಾಗದಲ್ಲಿ `ನವೀನೋತ್ಪತ್ತಿ~ ವಿವರಣೆಯಿದೆ. ಪುಸ್ತಕ ಒಟ್ಟು 118 ಪುಟಗಳನ್ನೊಳಗೊಂಡಿದೆ. ಬೆಲೆಯನ್ನು ನಮೂದಿಸಿಲ್ಲ.ಬೆಂಗಳೂರು ಸೆಂಟ್ರಲ್ ಕಾಲೇಜಿನಲ್ಲಿ ಕರ್ಣಾಟ ವ್ಯಾಕರಣವನ್ನು ವಿದ್ಯಾರ್ಥಿಗಳಿಗೆ ಹೇಳಿಕೊಡುವ ಸಂದರ್ಭದಲ್ಲಿ, ಸುಮಾರು ಮೂರು ವರ್ಷಗಳ ಕೆಳಗೆ ಈ ಉಪನ್ಯಾಸಗಳ ಮುಖ್ಯಾಂಶಗಳನ್ನು ಬರೆದಿಟ್ಟೆನು.</p>
								<p>ಪರಿಷ್ಕರಿಸಿ ಮುದ್ರಿಸುವುದಕ್ಕೆ ತಕ್ಕಷ್ಟು ಕಾಲ ದೊರೆಯದಿದ್ದುದರಿಂದಲೂ, ಅಲ್ಪಜ್ಞನಾದ ನಾನು ವ್ಯಾಕರಣಶಾಸ್ತ್ರ ಗ್ರಂಥಗಳನ್ನು ಬರೆವುದಕ್ಕೆ ಬದಲಾಗಿ ನನಗಿಂತಲೂ ಪ್ರಾಜ್ಞರಾದವರು ಬರೆವುದು ಉತ್ತಮವೆಂದು ತೋರಿದುದರಿಂದಲೂ ಇಷ್ಟೂ ಕಾಲ ಸುಮ್ಮನಿದ್ದುದಾಯಿತು.</p>
								<p>ಶಬ್ದಾನುಶಾಸನಕ್ಕೆ ಮೆ ರೈಸ್ ಸಾಹೇಬರವರು ಬರೆದಿರುವ ಪೀಠಿಕೆಯಲ್ಲಿಯೇ ಆಗಲಿ, ಕನ್ನಡ - ಇಂಗ್ಲಿಷ್ ನಿಘಂಟಿಗೆ ರೆವರೆಂಡ್ ಕಿಟ್ಟೆಲ್ ಸಾಹೇಬರು ಬರೆದಿರುವ ಪೀಠಿಕೆಯಲ್ಲಿಯೇ ಆಗಲಿ, ಹೊಸಗನ್ನಡದ ನಿಜಸ್ಥಿತಿ ಪ್ರಕಟನೆಗೆ ಬಾರದಿರುವುದನ್ನು ನೋಡಿ, ಸುಮ್ಮಗಿರುವುದು ಸರಿಯಲ್ಲವೆಂದು ನಂಬಿ, ಧೈರ್ಯ ಮಾಡಿ, ಈ ಉಪನ್ಯಾಸಗಳನ್ನು ಮುದ್ರಿಸಿರುತ್ತೇನೆ~ ಎಂದು ಕೃತಿಕಾರರು ಪೀಠಿಕೆಯಲ್ಲಿ ಕೃತಿರಚನೆಗೆ ಕಾರಣ ನೀಡಿದ್ದಾರೆ.</p>
								<p>ಕೃತಿಯ ಪ್ರಥಮ ಭಾಗದಲ್ಲಿ ಗೌಡದ್ರಾವಿಡ ಭಾಷಾವರ್ಗಗಳ ವಿಷಯ, ದ್ರಾವಿಡ ಭಾಷಾವರ್ಗದ ನಾನಾ ಭಾಷೆಗಳ ವಿವರ, ದ್ರಾವಿಡ ಭಾಷೆಗಳಲ್ಲಿ ಕಾಣಬರುವ ಪರಸ್ಪರ ಸಂಬಂಧಗಳು, ದ್ರಾವಿಡ ಭಾಷೆಗಳು ಸಂಸ್ಕೃತದಿಂದ ಹುಟ್ಟಿದವುಗಳಲ್ಲ ಎನ್ನುವುದಕ್ಕೆ ನಿದರ್ಶನ, ಸಂಸ್ಕೃತಕ್ಕೂ ದ್ರಾವಿಡ ಭಾಷೆಗಳಿಗೂ ಇರುವ ಸಂಬಂಧ, ಸಂಸ್ಕೃತಕ್ಕೂ ಕನ್ನಡಕ್ಕೂ ಇರುವ ಸಂಬಂಧ, ಹೊಸಗನ್ನಡ ಹಾಗೂ ಅನ್ಯದೇಶೀಯ ಭಾಷೆಗಳಿಗೂ ಇರುವ ಸಂಬಂಧ- ಇವುಗಳನ್ನು ಕುರಿತ ದೀರ್ಘ ವಿವರಣೆಗಳಿವೆ.</p>
								<p>ಎರಡನೇ ಭಾಗದಲ್ಲಿ ಕನ್ನಡವು ಗ್ರಂಥಸ್ಥವಾಗಿ ನಿಂತ ಕಾಲ, ಕನ್ನಡದ ಕಾಲ ವಿಭೇದಗಳು, ಹಳಗನ್ನಡ ಹೊಸಗನ್ನಡಗಳೆಂಬ ವಿಭೇದಗಳಿಗೆ ಅರ್ಥನಿರ್ಣಯ, ಹೊಸಗನ್ನಡವು ಪ್ರಾಬಲ್ಯದಶೆಗೆ ಬಂದ ಸಂದರ್ಭ, ಹೊಸಗನ್ನಡಕ್ಕೂ ಹಳಗನ್ನಡಕ್ಕೂ ಇರುವ ಮುಖ್ಯ ಭೇದಗಳು, ಹೊಸಗನ್ನಡಕ್ಕೆಂದು ರಚಿಸಿರುವ ವ್ಯಾಕರಣ ಪುಸ್ತಕಗಳ ವಿಷಯ ಹಾಗೂ ಕರ್ಣಾಟಕ ವ್ಯಾಕರಣ ರಚನಾಕ್ರಮ- ಇವುಗಳನ್ನು ಕುರಿತ ಚರ್ಚೆ ಹಾಗೂ ವಿಶ್ಲೇಷಣೆಗಳಿವೆ.</p>
								<p>ಲೇಖಕರು ವ್ಯಾಕರಣವೆಂದು ನಿರೂಪಿಸಿರುವ ಅನೇಕ ಅಭಿಪ್ರಾಯಗಳಲ್ಲಿ ಆಧುನಿಕ ಭಾಷಾವಿಜ್ಞಾನಿಯೊಬ್ಬನ ತಿಳಿವಳಿಕೆಯನ್ನು ಗಮನಿಸಬಹುದು. ಯಾವುದೇ ಪೂರ್ವಾಭಿಪ್ರಾಯಗಳಿಗೆ ಒಳಗಾಗದೆ ಸಮಚಿತ್ತದಿಂದ ತಮ್ಮ ಖಚಿತ ಅಭಿಪ್ರಾಯಗಳನ್ನು ನೀಡಿದ್ದಾರೆ. ಇದು ಶಾಸ್ತ್ರಗಳ ಬರಹಗಾರನೊಬ್ಬನಿಗೆ ಇರಬೇಕಾದ ಎಲ್ಲ ಶಿಸ್ತುಗಳನ್ನು ಅಳವಡಿಸಿಕೊಂಡಿರುವ ಬರವಣಿಗೆ.</p>
								<p>ದೇಶೀಯ ಭಾಷೆಗಳನ್ನು ಕುರಿತು ವಿವರಿಸಿರುವ ಸಂದರ್ಭದಲ್ಲಿ ಲೇಖಕರು- ಅರಬ್ಬಿ, ಇಂಗ್ಲೀಷು ಮುಂತಾದ ಭಾಷೆಗಳು ಇಂಡಿಯಾ ದೇಶದಲ್ಲಿ ಅನೇಕರಿಂದ ಆಡಲ್ಪಟ್ಟಿದ್ದರೂ ಅವು ದೇಶೀಯ ಭಾಷೆಗಳಲ್ಲ ಎಂದು ನಿರ್ಣಯಿಸಿ, ಅದಕ್ಕೆ ಕಾರಣಗಳನ್ನು ನೀಡುತ್ತಾರೆ. ಈ ವಿವರಣೆಗಳಲ್ಲಿ ಆಧುನಿಕ ವಿಮರ್ಶಕನಿಗಿರುವ ಸೂಕ್ಷ್ಮ ಒಳನೋಟಗಳನ್ನು ಗಮನಿಸಬಹುದು.</p>
								<p>ದ್ರಾವಿಡ ಭಾಷೆಗಳು ಸಂಸ್ಕೃತಜನ್ಯವಲ್ಲ ಮತ್ತು ದ್ರಾವಿಡ ಭಾಷೆಗಳು ಪರಸ್ಪರ ಸಂಬಂಧವುಳ್ಳ ಭಾಷೆಗಳು ಎಂಬುದನ್ನು ಲೇಖಕರು ನಿದರ್ಶನಪೂರ್ವಕವಾಗಿ ಖಚಿತಪಡಿಸಿರುವುದು ಈ ಕೃತಿಯ ವಿಶೇಷತೆ. ಜೊತೆಗೆ ಹಳಗನ್ನಡ ಹೊಸಗನ್ನಡಗಳೆಂಬ ಭೇದಗಳಿಗೆ ಅರ್ಥನಿರ್ಣಯ ಮಾಡುವಲ್ಲಿ ಕಾಲ್ಡ್‌ವೆಲ್, ರೈಸ್ ಮಕತ್ತು ಕಿಟ್ಟೆಲ್‌ರಿಗಿಂತ ಭಿನ್ನವಾದ ಆಲೋಚನಾ ಕ್ರಮವನ್ನು ಪ್ರತಿಪಾದಿಸುತ್ತಾರೆ. ಒಂದು ದೃಷ್ಟಿಯಿಂದ ಇಲ್ಲಿ ದೇಸಿ ಚಿಂತನೆಯ ಹೊಳಹುಗಳು ಇರುವುದನ್ನು ಮನಗಾಣಬಹುದು.</p>
								<p>1820ರಲ್ಲಿ ಪ್ರಕಟವಾದ ‘A Grammer of the Karnatak Language’ ಎಂಬ ಜಾನ್ ಮೆಕರೆಲ್ ಅವರ ವ್ಯಾಕರಣವನ್ನೂ ಮತ್ತು 1838ರಲ್ಲಿ ಪ್ರಕಟವಾದ ಶ್ರೀರಂಗಪಟ್ಟಣದ ಕೃಷ್ಣಮಾಚಾರ‌್ಯರ `ಹೊಸಗನ್ನಡ ನುಡಿಗನ್ನಡಿ ಎಂಬ ಹೊಸಗನ್ನಡ ವ್ಯಾಕರಣವು~ ಎಂಬ ವ್ಯಾಕರಣಗಳನ್ನು ಕುರಿತು-</p>
								<p>`ಜಾನ್ ಮೆಕರೆಲ್ ಸಾಹೇಬರೊಬ್ಬರು ಗ್ರಾಮರ್ ಎಂಬೊಂದು ವ್ಯಾಕರಣ ಪುಸ್ತಕವನ್ನು ಮಾಡಿದರೆಂದು, ಹೊಸಗನ್ನಡ ನುಡಿಗನ್ನಡಿಯನ್ನು ಬರೆದ ಶ್ರೀರಂಗಪಟ್ಟಣದ ಕೃಷ್ಣಮಾಚಾರ‌್ಯರವರು ತಾವು ಬರೆದ ಗ್ರಂಥದ ಪೀಠಿಕೆಯಲ್ಲಿ ಹೇಳುತ್ತಾರೆ. ಇವರು ತಮ್ಮ ವ್ಯಾಕರಣ ಸೂತ್ರಗಳನ್ನು ಇಂಗ್ಲೀಷಿನಲ್ಲಿ ಬರೆದರಂತೆ.</p>
								<p>ಇದನ್ನು ನೋಡಿದರೆ ತಮ್ಮ ಪುಸ್ತಕವನ್ನು ತಮ್ಮ ಯೂರೋಪಿಯನ್ ಸಹೋದರರಿಗೆ ಬರೆದಂತೆ ತೋರುತ್ತದೆ. ಇವರಿಗೆ ಕನ್ನಡವೆಷ್ಟು ತಿಳಿದಿತ್ತೋ ನಮಗೆ ತಿಳಿಯದು~ ಎಂದು ಅಭಿಪ್ರಾಯ ಪಡುತ್ತಾರೆ. ಇಲ್ಲಿ ಅವರು ತಮ್ಮ ವಿಷಯಕ್ಕೆ ಸಂಬಂಧಪಟ್ಟ ಕೃತಿಯೊಂದು ಹೊರಬಂದಿರುವುದನ್ನು ಗುರುತಿಸಿ, ಅದನ್ನು ಗ್ರಹಿಸಲಾರದ ಸ್ಥಿತಿಯನ್ನು ಒಪ್ಪಿಕೊಂಡಿರುತ್ತಾರೆ.</p>
								<p>ಮುಂದುವರೆಯುತ್ತಾ, `ಕರ್ಣಾಟಕ ದೇಶದಲ್ಲೆಗ ಹಿರಿಯರು ಮಾತನಾಡಿಕೊಳ್ಳುವ ಮಾತಿಗೆ ಕೃಷ್ಣಮಾಚಾರ‌್ಯರು ವ್ಯಾಕರಣವನ್ನು ಕಲ್ಪಿಸಿದರು; ಮತ್ತು ಅವರ ದಾರಿಯನ್ನು ಹಿಡಿದು ರಾಮಸ್ವಾಮಿ ಶಾಸ್ತ್ರಿಗಳು ಕನ್ನಡ ದೇಶದಲ್ಲಿ ಈಗಿನ ಜನರು ಮಾತನಾಡುವ ಮಾತಿಗೆ ವ್ಯಾಕರಣವನ್ನು ಕಲ್ಪಿಸಿದರೇ ಹೊರತು ಗ್ರಂಥದ ಪ್ರಯೋಗಗಳನ್ನು ಅನುಸರಿಸಿ ವ್ಯಾಕರಣವನ್ನು ಬರೆಯಲಿಲ್ಲ.</p>
								<p>ಆದುದರಿಂದಲೇ ಇವರ ವ್ಯಾಕರಣಗಳಲ್ಲಿ ಗ್ರಂಥದ ಪ್ರಯೋಗಗಳ ಮಾತನ್ನೆತ್ತಿಲ್ಲ~ ಎಂದು ಹೇಳುತ್ತಾರೆ. ಈ ಮೂಲಕ, ಆ ಕಾಲಕ್ಕೆ ಪ್ರಚುರದಲ್ಲಿದ್ದ ಭಾಷೆ ಎಂದರೆ ಗ್ರಂಥಸ್ಥ ಭಾಷೆ, ಆಡುಭಾಷೆಯಲ್ಲ ಎಂಬ ಹಳೆಯ ಅಭಿಪ್ರಾಯವನ್ನೇ ಪುಷ್ಟೀಕರಿಸಿದ್ದಾರೆ.</p>
								<p>ಭಾಷೆಯನ್ನು ಕುರಿತ ಸಾಂಪ್ರದಾಯಿಕ ಅಭಿಪ್ರಾಯಗಳನ್ನು ಲೇಖಕರು ಕೆಲವೆಡೆ ಪ್ರತಿಪಾದಿಸಿದರೂ, ಅಲ್ಲಲ್ಲಿ ಆಧುನಿಕ ವಿಚಾರಗಳನ್ನೂ ವ್ಯಕ್ತಪಡಿಸಿದ್ದಾರೆ. ಒಟ್ಟಾರೆ, ಕನ್ನಡ ವ್ಯಾಕರಣ ಮತ್ತು ಭಾಷಾವಿಜ್ಞಾನ ಶಾಸ್ತ್ರಗ್ರಂಥಗಳ ಸರಣಿಯಲ್ಲಿ ಈ ಕೃತಿಗೆ ಮಹತ್ವದ ಸ್ಥಾನವಿದೆ.</p>

							</div>
						</div>
					</div>
					
					<div class="bb-item" id="item25">
						<div class="content">
							<div class="scroller">
								<h2>ಕರ್ನಾಟಕ ಕಾವ್ಯಮಾಲೆ</h2>
								
								<p>`ಕರ್ನಾಟಕ ಕಾವ್ಯಮಾಲೆ' ರೆವರೆಂಡ್ ಎಫ್. ಕಿಟ್ಟಲ್ ಸಂಪಾದಿಸಿರುವ ಅಪೂರ್ವ ಕೃತಿ. ಇದರ ಮೊದಲ ಮುದ್ರಣವು 1868ರಲ್ಲಿ ಆಗಿದ್ದು, 1874ರಲ್ಲಿ ಎರಡನೇ ಆವೃತ್ತಿಯಾಗಿ ಪ್ರಕಟವಾಗಿದೆ. ಇಂಗ್ಲಿಷ್‌ನಲ್ಲಿ ಇದನ್ನು `ಕೆನರೀಸ್ ಪೊಯೆಟಿಕಲ್ ಆಂತಾಲಜಿ' ಎಂದು ಸಂಪಾದಕರು ಕರೆದಿದ್ದಾರೆ.</p>
								<p>ಮಂಗಳೂರಿನ ಬಾಸೆಲ್ ಮಿಷನ್ ಪ್ರೆಸ್‌ನಲ್ಲಿ ಮುದ್ರಣಗೊಂಡಿರುವ, ಡೆಮಿ ಅಷ್ಟಾಕಾರದ, ಒಟ್ಟು 423 ಪುಟಗಳಿರುವ ಈ ಸಂಕಲನದ ಅಂದಿನ ಬೆಲೆ ಒಂದು ರೂಪಾಯಿ.</p>
								<p>ಏಪ್ರಿಲ್ 7, 1832ರಲ್ಲಿ ಜರ್ಮನಿಯ ವೆಸ್ಟರ್ ಹೋಲ್‌ನಲ್ಲಿ ಹುಟ್ಟಿದ ಫರ್ಡಿನೆಂಡ್ ಕಿಟ್ಟೆಲ್ ಅವರು ಅ.20, 1853ಕ್ಕೆ ಧಾರವಾಡ ಹುಬ್ಳಿ ಕಡೆ ಬಂದರು. ಮಂಗಳೂರು, ಮಡಿಕೇರಿ ಆಸುಪಾಸಿನ ಜಾಗಗಳು ಇವರ ಕಾರ್ಯಕ್ಷೇತ್ರ. 1903ರವರೆಗೆ ಬದುಕಿದ್ದ ಇವರು ಅನಾರೋಗ್ಯದ ಕಾರಣದಿಂದ ಮೂರು ಬಾರಿ ತಾಯ್ನಾಡಾದ ಜರ್ಮನಿಗೆ ಹಿಂದಿರುಗಿದರೂ ಅಪೂರ್ಣವಾದ ಕನ್ನಡದ ಕೆಲಸ ಪೂರೈಸಲು ಮತ್ತೆ ಮತ್ತೆ ಕರ್ನಾಟಕಕ್ಕೆ ಹಿಂದಿರುಗಿದರು. ಕನ್ನಡ ಸಾಹಿತ್ಯ, ಛಂದಸ್ಸು, ವ್ಯಾಕರಣ, ಗ್ರಂಥ ಸಂಪಾದನಾ ಶಾಸ್ತ್ರಗಳಲ್ಲಿ ಅವರು ಮಾಡಿದ್ದ ಕೆಲಸ ಈ ಕೃತಿಯ ಸಂಪಾದನೆಯ ಸಂದರ್ಭದಲ್ಲಿ ಕಾಣಿಸುತ್ತದೆ.</p>
								<p>1894ರಲ್ಲಿ ಪ್ರಕಟವಾದ ಅವರ ಕನ್ನಡ-ಇಂಗ್ಲಿಷ್ ನಿಘಂಟಿಗಾಗಿ 1896ರಲ್ಲಿ ಜರ್ಮನಿಯ ಟ್ಯೂಬಿಂಜೆನ್ ವಿಶ್ವವಿದ್ಯಾನಿಲಯ ಕಿಟ್ಟೆಲ್ ಅವರಿಗೆ ಪಿಎಚ್.ಡಿ ಪದವಿಯನ್ನು ನೀಡಿತು. ಇವರೇ ಕನ್ನಡದ ಮೊದಲ ಪಿ.ಎಚ್‌ಡಿ ಪದವೀಧರರು. ಈ `ಕರ್ನಾಟಕ ಕಾವ್ಯಮಾಲೆ'ಯನ್ನು ಸಂಪಾದಿಸುವುದಕ್ಕೆ ಮೊದಲು ಕಿಟ್ಟೆಲ್‌ರು 1864ರಲ್ಲಿ `ಪಂಚತಂತ್ರ'ವನ್ನೂ 1866ರಲ್ಲಿ `ಕನ್ನಡ ಪಾಠಗಳ ಮೊದಲ ಪುಸ್ತಕ', `ಹಳಗನ್ನಡ ಸಂಕ್ಷೇಪ ವ್ಯಾಕರಣ ಸೂತ್ರಗಳು' ಹಾಗೂ `ಸಣ್ಣ ಕರ್ನಾಟಕ ಕಾವ್ಯಮಾಲೆ' ಕೃತಿಗಳನ್ನು ಪ್ರಕಟಿಸಿದ್ದರು. 1871ರಲ್ಲಿ `ಶಬ್ದಮಣಿದರ್ಪಣಂ' ವ್ಯಾಕರಣ ಗ್ರಂಥ ಹಾಗೂ ನಾಗವರ್ಮನ `ಛಂದೋಂಬುಧಿ' ಎಂಬ ಛಂದಸ್ಸಿನ ಗ್ರಂಥಗಳನ್ನು ಸಂಪಾದಿಸಿದ್ದರು. ಈ ಆಳವಾದ ಹಾಗೂ ಪಕ್ವವಾದ ಅನುಭವದ ಹಿನ್ನೆಲೆಯಲ್ಲಿ `ಕರ್ನಾಟಕ ಕಾವ್ಯಮಾಲೆ' ಸಂಕಲಿತವಾಗಿದೆ.</p>
								<p>ಜಿ. ವುರ್ತ್ ಹಾಗೂ ಜಾನ್ ಗ್ಯಾರೆಟ್ ಸಂಪಾದಿಸಿದ `ಕರ್ಣಾಟ ಪ್ರಾಕ್ಕಾವ್ಯ ಮಾಲಿಕೆ' ಪ್ರಕಟವಾದ 1868ರಲ್ಲೇ  `ಕರ್ನಾಟಕ ಕಾವ್ಯಮಾಲೆ' ಪ್ರಕಟವಾಗಿರುವುದನ್ನು ನೋಡಿದರೆ ಕನ್ನಡ ಕಾವ್ಯಗಳು ಆ ಕಾಲಕ್ಕೆ ಎಷ್ಟು ಜನಾದರಣೆಗೆ ಪಾತ್ರವಾಗಿದ್ದವು ಎಂಬುದು ತಿಳಿಯುತ್ತದೆ. ಈ ಸಂಕಲನವು ಕನ್ನಡ ಕಾವ್ಯ ಪರಂಪರೆಯ ಎರಡನೆಯ ಕಾಲಘಟ್ಟದಲ್ಲಿ ಪ್ರಚುರವಾಗಿದ್ದ ನಡುಗನ್ನಡ ಅಥವಾ ಮಧ್ಯಕಾಲೀನ ಕನ್ನಡ ಕಾವ್ಯಗಳಿಂದಾರಿಸಿದ ಕವಿತಾಸಂಕಲನ. ಇದರಲ್ಲಿ 103 ವಿವಿಧ ಶೀರ್ಷಿಕೆಗಳ ಪಾಠದಡಿ, 12 ನಡುಗನ್ನಡ ಕವಿಗಳ ಕಾವ್ಯಗಳಿಂದ ಆರಿಸಿದ 619 ಕವಿತೆಗಳಿವೆ.</p>
								<p>ಮಹಲಿಂಗನ `ಅನುಭವಾಮೃತ'ದಿಂದ 2 ಪದ್ಯಗಳು, ಭೀಮಕವಿಯ `ಬಸವಪುರಾಣ'ದಿಂದ 41 ಪದ್ಯಗಳು, ಸರ್ವಜ್ಞನ 35 ತ್ರಿಪದಿಗಳು, ಪುಲಿಗೆರೆ ಸೋಮೇಶ್ವರನ `ಸೋಮೇಶ್ವರ ಶತಕ'ದಿಂದ 23 ಪದ್ಯಗಳು, ದಾಸರ 39 ಕೀರ್ತನೆಗಳು, ತೊರವೆ ನರಹರಿಯ `ತೊರವೆ ರಾಮಾಯಣ'ದಿಂದ 28 ಪದ್ಯಗಳು, ಕುಮಾರವ್ಯಾಸನ `ಕರ್ನಾಟಕ ಭಾರತ ಕಥಾ ಮಂಜರಿ'ಯಿಂದ 149 ಪದ್ಯಗಳು, ವಿರೂಪಾಕ್ಷ ಪಂಡಿತನ `ಚನ್ನಬಸವ ಪುರಾಣ'ದಿಂದ 22 ಪದ್ಯಗಳು, ಲಕ್ಷ್ಮೀಶನ `ಜೈಮಿನೀ ಭಾರತ'ದಿಂದ 151 ಪದ್ಯಗಳು, ಷಡಕ್ಷರಿಯ `ರಾಜಶೇಖರ ವಿಳಾಸ'ದಿಂದ 192 ಪದ್ಯಗಳು, ಕೇಶಿರಾಜನ `ಶಬ್ದಮಣಿದರ್ಪಣಂ'ನಿಂದ 3 ಪದ್ಯಗಳು ಹಾಗೂ ನಾಗವರ್ಮನ `ಛಂದೋಂಬುಧಿ'ಯಿಂದ 15 ಪದ್ಯಗಳನ್ನು ಆಯ್ಕೆ ಮಾಡಿ ಸಂಕಲಿಸಲಾಗಿದೆ.</p>
								<p>ಒಟ್ಟಿನಲ್ಲಿ ನಡುಗನ್ನಡ ಕಾವ್ಯಗಳನ್ನು ರಚಿಸಿರುವ 12 ಜನ -ಜೈನ, ವೀರಶೈವ ಹಾಗೂ ವೈದಿಕ ಧರ್ಮದ- ಕವಿಗಳ ಕಾವ್ಯಶಾಸ್ತ್ರಗಳಿಂದಾರಿಸಿದ, ವಿವಿಧ ಛಂದೋರೂಪಗಳಾದ ಭಾಮಿನಿ ಷಟ್ಪದಿ, ವಾರ್ಧಕ ಷಟ್ಪದಿ, ತ್ರಿಪದಿ, ವಿವಿಧ ವೃತ್ತ, ಕಂದ, ಕೀರ್ತನೆಗಳು ಮುಂತಾದ ಒಟ್ಟು 619 ಕವಿತೆಗಳು ಈ ಕೃತಿಯಲ್ಲಿ ಅಡಕವಾಗಿವೆ. ಕಾವ್ಯ ವಸ್ತುವಿನಲ್ಲಿಯೂ ಕಿಟ್ಟೆಲ್ ವೈವಿಧ್ಯ ಮೆರೆದಿದ್ದಾರೆ. ಸೂರ್ಯೋದಯ, ರಾತ್ರಿ, ಸಾಗರ, ನದಿ ಹಾಗೂ ಕಾಡು, ಅರಮನೆ, ಸರೋವರ, ಯುದ್ಧ, ವಸಂತ ಮಾಸ, ದೇಶ, ಸಂಧ್ಯಾಕಾಲ, ಸೂರ್ಯಾಸ್ತ ಮತ್ತು ಚಂದ್ರೋದಯ, ಉದ್ಯಾನ, ಚಳಿಗಾಲ ಮುಂತಾದ ಅಷ್ಟಾದಶ ವರ್ಣನೆಗಳು ಇಲ್ಲಿವೆ. ಇವುಗಳ ಜೊತೆಗೆ, ಬದುಕಿನಲ್ಲಿ ಬರುವ ತೀವ್ರವಾದ ಬಿಕ್ಕಟ್ಟಿನ ಸಂದರ್ಭಗಳು, ಮಾನಸಿಕ ತಲ್ಲಣ ಉಮ್ಮಳಗಳನ್ನು ಚಿತ್ರಿಸುವ ಸಂದರ್ಭದ ಕಾವ್ಯ ಭಾಗಗಳಿವೆ. ಉತ್ಕೃಷ್ಟ ಕಾವ್ಯಗಳಿಂದ ಅವುಗಳ ರಸಸ್ಥಾನಗಳಿಂದಾರಿಸಿದ ಕೆಲವು ಮನಕಲಕುವ ಸನ್ನಿವೇಶ ಭಾಗಗಳು ಇಲ್ಲಿ ಸ್ಥಾನ ಪಡೆದುಕೊಂಡಿವೆ. ಆದರೆ, ಶಿವಶರಣರ ಒಂದೂ ವಚನ ಇ್ಲ್ಲಲದಿರುವುದು ಈ ಗ್ರಂಥದ ಬಹು ಮುಖ್ಯ ಕೊರತೆಯಾಗಿದೆ.</p>
								<p>ಒಂದೆರಡು ಕಡೆ ಕೆಲವು ತಪ್ಪು ಮಾಹಿತಿಗಳಿವೆ. ಉದಾಹರಣೆಗೆ `ದುರ್ಜನರ ಸಂಗ ಬಿಡಬೇಕು' ಎಂಬ 35ನೆಯ ಪಾಠವನ್ನು ರಗಳೆ ಛಂದಸ್ಸು ಎಂದು ನಮೂದಿಸಲಾಗಿದೆ. ವಾಸ್ತವವಾಗಿ ಅದು ದಾಸರ ಕೀರ್ತನೆ. ಕೀರ್ತನೆಗಳಲ್ಲಿ ಬರುವ ಎರಡು ಸಾಲುಗಳ ಪಲ್ಲವಿಯೂ ನಾಲ್ಕು ಸಾಲುಗಳ 3 ಚರಣಗಳೂ ಅಲ್ಲಿ ಬರುತ್ತದೆ. ರಗಳೆಗಳ ಹಾಗೆ ಸಾಲಿಗೆ ನಾಲ್ಕು ಗಣಗಳ ಹಾಗೂ ಎರಡೆರಡು ಸಾಲಿನ ಘಟಕದ ಆದಿ ಹಾಗೂ ಅಂತ್ಯಪ್ರಾಸಗಳಿಲ್ಲ.</p>
								<p>ಈ ಸಂಕಲನಕ್ಕೆ ಕಿಟ್ಟೆಲ್ 16 ಪುಟಗಳಷ್ಟು ದೀರ್ಘವಾದ ಪಾಂಡಿತ್ಯಪೂರ್ಣ ಪ್ರಸ್ತಾವನೆಯನ್ನು ಇಂಗ್ಲಿಷ್‌ನಲ್ಲಿ ಬರೆದಿದ್ದಾರೆ. ಅದರಲ್ಲಿ ನಡುಗನ್ನಡ ಕಾವ್ಯದ ವೈಶಿಷ್ಟ್ಯಗಳನ್ನು ಗುರುತಿಸಿದ್ದಾರೆ. ಪ್ರಸ್ತಾವನೆಯಲ್ಲಿ ನೀಡಿರುವ ಹಲವಾರು ಅಡಿಟಿಪ್ಪಣಿಗಳು ಅನನ್ಯವೂ ಅಪೂರ್ವವೂ ಆದ ಸಂಶೋಧನೆಯ ಅಂಶಗಳನ್ನು ಒಳಗೊಂಡಿದೆ. ನಿದರ್ಶನಕ್ಕೆ: ಪುಲಿಗೆರೆಯ ಸೋಮೇಶ್ವರನ ಪುತ್ಥಳಿ ಪುಲಿಗೆರೆ ನಗರಿಯಲ್ಲಿ ಇತ್ತು, ಕ್ರಿ.ಶ. 1860ರಲ್ಲಿ ಮೋಗ್ಲಿಂಗ್ ಜರ್ಮನ್ ಭಾಷೆಯಲ್ಲಿ `ಲೀಡರ್ ಕ್ಯನರೀಸಿಶ್ಚರ್ ಸಿಂಗರ್' ಎಂಬ ಹೆಸರಿನಲ್ಲಿ ದಾಸರ ಪದಗಳನ್ನು ಅಚ್ಚು ಹಾಕಿಸಿದ್ದನು, ಎಂಬ ವಿವರಗಳನ್ನು ಗಮನಿಸಬಹುದು.</p>
								<p>`ಕರ್ನಾಟಕ ಕಾವ್ಯಮಾಲೆ' ಗ್ರಂಥದ ಸ್ವರೂಪವು ಇಂತಿದೆ: ಇಂಗ್ಲಿಷ್ ಹಾಗೂ ಕನ್ನಡ ಭಾಷೆಗಳಲ್ಲಿ ಸಂಕಲಿತ ಪಾಠದ ಶೀರ್ಷಿಕೆ, ಸ್ವೀಕೃತ ಕಾವ್ಯದ ವಸ್ತುಸೂಚಿ, ಛಂದಸ್ಸಿನ ಉಲ್ಲೇಖ, ಸ್ವೀಕೃತ ಪಠ್ಯ, ಪಾಠಾಂತರಗಳಿದ್ದ ಪಕ್ಷದಲ್ಲಿ ಪದ್ಯದ ಪಕ್ಕ ನಮೂದು, ಪದಚ್ಛೇದಂ, ಅನ್ವಯಂ  ಹಾಗೂ ಟೀಕು. </p>
								<p>ಒಂದೊಂದು ಪದ್ಯಕ್ಕೂ ಶೀರ್ಷಿಕೆ ಬಿಟ್ಟು ಉಳಿದ ಮೇಲಿನ ಏಳೂ ವಲಯಗಳನ್ನು ನೀಡುವುದರ ಮೂಲಕ ಬಿಡಿ ಪದ್ಯಗಳ ರಸಗ್ರಹಣಕ್ಕೆ ಈ ವಿಧಾನವು ಅನುವು ನೀಡಿದೆ ಹಾಗೂ ಕವಿತೆಯ ಸ್ವರೂಪ ಮತ್ತು ಆಂತರ್ಯಗಳನ್ನು ತಲಸ್ಪರ್ಶಿಯಾಗಿ ಅಧ್ಯಯನ ಮಾಡಲು ಸಹಾಯಕವಾಗಿದೆ. ಕ್ಲಿಷ್ಟತೆಯಿಂದ ಕೂಡಿದ ಸಮಾಸಯುಕ್ತ ಪದಗಳನ್ನು ಬಿಡಿಸಿಕೊಟ್ಟಿರುವುದರಿಂದ ಸಹೃದಯರು ಕಾವ್ಯದ ರಸವನ್ನು ಆಸ್ವಾದಿಸಲು ಉಪಯುಕ್ತವಾಗಿದೆ.</p>
								<p>ಕ್ರಿ.ಶ. 1853ರಿಂದ ಭಾರತಕ್ಕೆ ಬಂದ ಕಿಟ್ಟೆಲ್ 1903ರಲ್ಲಿ ತೀರಿಕೊಳ್ಳುವವರೆಗೂ ಕನ್ನಡ ಭಾಷೆ ಹಾಗೂ ಸಾಹಿತ್ಯ ಕ್ಷೇತ್ರದಲ್ಲಿ ವಿವಿಧ ನೆಲೆಗಳಲ್ಲಿ ಅವರು ಸಲ್ಲಿಸಿದ ಸೇವೆ ಪ್ರಶಂಸನೀಯ. `ಕರ್ನಾಟಕ ಕಾವ್ಯಮಾಲೆ' ಕೃತಿಯಂತೂ ಮುಂದೆ ಅವರು ರಚಿಸಿದ ಕನ್ನಡ ಇಂಗ್ಲಿಷ್ ನಿಘಂಟಿಗೆ ವ್ಯಾಯಾಮಶಾಲೆಯ ಮಾದರಿಯಂತಿತ್ತು. ಕನ್ನಡದ ಆಂತಾಲಜಿಗಳ ಸರಮಾಲೆಯಲ್ಲಿ `ಕರ್ನಾಟಕ ಕಾವ್ಯಮಾಲೆ' ಒಂದು ಒಳ್ಳೆಯ ಆಣಿಮುತ್ತು ಎಂದು ಹೇಳಬಹುದು. ಆರೇ ವರ್ಷಗಳಲ್ಲಿ ಮರುಮುದ್ರಣವಾದದ್ದು ಈ ಕೃತಿ ಎಷ್ಟು ಜನಾದರಣೀಯವಾಗಿತ್ತು ಎಂಬುದಕ್ಕೆ ದ್ಯೋತಕ.</p>

							</div>
						</div>
					</div>
					
					<div class="bb-item" id="item26">
						<div class="content">
							<div class="scroller">
								<h2>ಕರ್ಣಾಟ ಭಾಷಾಕರಂ</h2>
								
								<img src="http://www.prajavani.net/sites/default/files/styles/default/public/article_images/2014/06/14/sv15bhashakaram.jpg?itok=KrRmRHDw" alt="" style="width:300px;height:250px">

								<p>‘ಕರ್ಣಾಟ ಭಾಷಾಕರಂ ಎಂಬ ಅಕಾರಾದಿ ನಿಘಂಟು’ ಎನ್ನುವ ಈ ನಿಘಂಟನ್ನು ಶ್ರೀಮನ್ಮಹಾರಾಜ ಚಾಮರಾಜೇಂದ್ರ ಒಡೆಯರ್ ಬಹದೂರವರ ಅರಮನೆಯ ವಿದ್ವಾಂಸರಾದ ನರಹರಿ ಜಯರಾಯಾಚಾರ್ಯರಿಂದ ವಿರಚಿಸಲ್ಪಟ್ಟಿದೆ. 1891ನೆಯ ಏಪ್ರಿಲ್ ತಿಂಗಳಲ್ಲಿ ಈ ಕೃತಿಯು ಬೆಂಗಳೂರಿನ ಅಲ್‌ಬಿಯನ್ ಪ್ರೆಸ್ ಮುದ್ರಾಕ್ಷರ ಶಾಲೆಯಲ್ಲಿ ಮುದ್ರಣಗೊಂಡಿದೆ. ‘‌</p>
								<p>12+228 ಪುಟಗಳ 1000 ಪ್ರತಿಗಳು ಮುದ್ರಣಗೊಂಡ ಈ ಕೃತಿಯ ಬೆಲೆ ಒಂದು ರುಪಾಯಿ ನಾಲ್ಕು ಆಣೆ. ಪುಸ್ತಕದ ಹಿಂಬದಿಯಲ್ಲಿ ‘ಗ್ರಂಥಕರ್ತೃಗಳ ಸ್ವಹಸ್ತಾಕ್ಷರದ ರುಜು ಇಲ್ಲದ ಪುಸ್ತಕವನ್ನು ಯಾರು ಪಡೆದಿದ್ದರೂ ಅವರು ಪುಸ್ತಕವನ್ನು ಕಳೆದುಕೊಳ್ಳುವರಲ್ಲದೇ, ಕಳವಿನ ಛಾರ್ಜಿಗೆ ಗುರಿಯಾಗುತ್ತಾರೆ’ ಎನ್ನುವ ಒಂದು ನೋಟೀಸು ಇದ್ದು, ಅದು ಅಂದಿನ ಕಾಲಘಟ್ಟದಲ್ಲಿಯೂ ಕಾಪಿರೈಟು ಕಾನೂನನ್ನು ಉಲ್ಲಂಘಿಸುವವರಿದ್ದರು ಎನ್ನುವುದಕ್ಕೆ ಸಾಕ್ಷಿಯಂತಿದೆ.</p>
								<p>15ನೆಯ ಜೂನ್ 1905ರವರೆಗೆ ಜೀವಿಸಿದ್ದ ಜಯರಾಮಾಚಾರ್ಯರು ಮೈಸೂರು ಅರಮನೆಯಲ್ಲಿ ಆಸ್ಥಾನ ವಿದ್ವಾಂಸರಾಗಿದ್ದರು, ಮೈಸೂರಿನ ಮಹಾರಾಣಿ ಬಾಲಿಕಾ ಪಾಠಶಾಲೆಯಲ್ಲಿ ಅಧ್ಯಾಪಕರಾಗಿ ಕೆಲಸ ಮಾಡಿದವರು. ಶ್ರೀಯುತರು ‘ಚಂದ್ರಹಾಸ’, ‘ನಾಡೀ ಪ್ರಕರಣ’, ‘ಅನುಕರಣಗೀತಲಹರಿ’, ‘ಕರ್ನಾಟಕ ವೇಣೀಸಂಹಾರ ನಾಟಕಂ’, ‘ಹರಿಶ್ಚಂದ್ರ ನಾಟಕಂ’, ‘ಕಲ್ಯಾಣ ಗೀತಾವಳಿ’, ‘ಚಂಡಕೌಶಿಕ ನಾಟಕ’, ‘ಕರ್ಣಾಟಕ ಪಾಕಶಾಸ್ತ್ರ’, ‘ಕರ್ಣಾಟಕ ಶೌಚನಿರ್ಣಯ’, ‘ಭವಿಷ್ಯೋತ್ತರ ಪುರಾಣಂ’, ‘ಮದಾಲಸಾ ಪರಿಣಯ’, ‘ಮಹಾಬಧಿರಪ್ರಹಸನ’, ‘ರಾಮವರ್ಮಲೀಲಾವತೀ ಚರಿತ್ರೆ’, ‘ಪಾಂಚಾಲಿಕಾ ಪರಿಣಯಂ’, ‘ಸಿರಿಯಾಳ ರಾಜ’, ‘ನರಪತಿಚರಿತಂ’, ‘ಶ್ರೀವರ ನಂದೀ ಕಲ್ಯಾಣಂ’ ಎನ್ನುವ ಕೃತಿಗಳನ್ನಲ್ಲದೆ ಹಲವಾರು ಸಂಗೀತದ ಕೃತಿಗಳನ್ನು ರಚಿಸಿರುತ್ತಾರೆ. ಎಂ. ಆನಂದರಾಯ ಎನ್ನುವವರ ಷೇಕ್ಸ್‌ಪಿಯರ್ ನಾಟಕಾನುವಾದಗಳಿಗೆ ಕಂದಪದ್ಯ, ವೃತ್ತಗಳನ್ನು ರಚಿಸಿಕೊಟ್ಟಿರುದ್ದಾರೆ. ಇವರ ‘ಕರ್ಣಾಟಕ ಪಾಕಶಾಸ್ತ್ರ’ ಕೃತಿಯು ತಮಿಳು–ತೆಲುಗು ಭಾಷೆಗಳಿಗೆ ಅನುವಾದಗೊಂಡಿದೆ.</p>
								<p>‘ಶ್ರೀ ನರಸಿಂರಾಜ ಕರ್ಣಾಟಕ ಛಂದೋರಾಜ’,</p>
								<p>‘ಶ್ರೀ ಕೃಷ್ಣರಾಜ ಕರ್ಣಾಟ ಭಾಷಾರತ್ನಾಕರಂ’,</p>
								<p>‘ಶ್ರೀ ನರಸಿಂಹರಾಜ ಕರ್ಣಾಟ ಭಾಷಾಕರಂ‘, ‘ಶ್ರೀಹಾರಬಂಧ’, ‘ನವರತ್ನ ಮಾಲಿಕೆ’ ಎನ್ನುವ ಕೃತಿಗಳನ್ನು ರಚಿಸಿದ ಪಂಡಿತ ಜೆ. ರಘುಪತ್ಯಾಚಾರ್ಯ ಅವರು ಜಯರಾಯಾಚಾರ್ಯರ ಮಕ್ಕಳು ಎನ್ನುವ ಸಂಗತಿಯನ್ನು ಇಲ್ಲಿ ಪ್ರಾಸಂಗಿಕವಾಗಿ ತಿಳಿಸಬಹುದು. ಜಯರಾಯಾಚಾರ್ಯರ ತಂದೆಯವರಾದ ನರಹರ್ಯಾಚಾರ್ಯರು ಮೈಸೂರು ರಾಜಾಸ್ಥಾನದ ವಿದ್ವತ್ಕುಲ ಸಂಭವರಾಗಿದ್ದು ಅರಮನೆಯ ಕೋಟೆಯಲ್ಲಿ ವಾಸವಾಗಿದ್ದು ಬಹುಮಂದಿ ಶಿಷ್ಯರಿಗೆ ತರ್ಕವೇದಾಂತಶಾಸ್ತ್ರ ಪಾಠವನ್ನು ಮಾಡುತ್ತಿದ್ದರು. ಹೀಗೆ ಜಯರಾಯಾಚಾರ್ಯರು ವಿದ್ವತ್‌ ಕುಟುಂಬಕ್ಕೆ ಸೇರಿದವರಾಗಿದ್ದರು.</p>
								<p>ಜಯರಾಯಾಚಾರ್ಯರು 1902ರಷ್ಟು ಹಿಂದೆಯೇ ಚಿಕ್ಕಮಕ್ಕಳಿಗಾಗಿ ‘ಅನುಕರಣಗೀತಲಹರಿ’ ಎನ್ನುವ ಕವಿತಾ ಸಂಕಲನವನ್ನು ಪ್ರಕಟಿಸಿದರು. ಅದರಲ್ಲಿನ ‘ರೈಲುಗಾಡಿ’ ಎನ್ನುವ ಕವಿತೆ ಹೀಗಿದೆ: ಓಡುತಿರ್ಪುದು | ರೈಲು || ಪಲ್ಲವಿ || ನೋಡು ಕೂಡಿರುವ ಜನರ | ಗಾಡಿಯನೆಳಕೊಂಡು ಬೇಗ || ಅನುಪಲ್ಲವಿ || ಮುಂದಿನಿಂಜಿನಲ್ಲಿ ಬೆಂಕಿ | ಯೊಂದೆಡೆಯೊಳಗಾ ಬೆಂಕಿ || ಯಿಂದ ನೀರು ಕಾಯ್ದು ಹಬೆಯು | ಬಂದಪುದಾ ಹಬೆಯ ಬಲದಿ || ಚರಣ ||’. ಕುತೂಹಲಕ್ಕಾಗಿ ಈ ಕವಿತೆಯೊಂದಿಗೆ ಎಸ್.ಜಿ. ನರಸಿಂಹಾಚಾರ್ಯರ ‘ಹೊಗೆಯ ಗಾಡಿ’ ಎಂಬ ಕವಿತೆಯನ್ನು ಹೋಲಿಸಿ ನೋಡಬಹುದು.</p>
								<p>ಎಸ್.ಜಿ.ಎನ್ ಅವರ ಕವಿತೆ: ‘ನೊಗವೆತ್ತಿನ ಕೊರಳೊಳಿಡುವ ಪಾಡಿಲ್ಲ | ಬಿಗಿದ ಕುದುರೆಯ ಹೂಡುವಾಯಸವಿಲ್ಲ || ಮಿಗೆ ಕಾದ ನೀರ ಹಬೆಯಿಂದ ಬಲುಬೇಗ | ಹೊಗೆಯ ಗಾಡಿಯು ನೋಡು ಹೋಗುತಿಹುದೀಗ ||’. 1900ರ ಕಾಲಘಟ್ಟದಲ್ಲಿನ ಕನ್ನಡ ಕವಿತೆಗಳಲ್ಲಿ ದ್ವಿತೀಯಾಕ್ಷರ ಪ್ರಾಸ ಇನ್ನೂ ಇತ್ತು ಎನ್ನುವುದಕ್ಕೆ ಈ ಪದ್ಯಗಳು ಸಾಕ್ಷಿ.</p>
								<p>ಇನ್ನು ಈ ಕೃತಿಗೆ ಬಂದರೆ ಈ ಕೃತಿಯ ಪೂರ್ತಿ ಹೆಸರು ‘ಕರ್ಣಾಟ ಭಾಷಾಕರಂ ಎಂಬ ಅಕಾರಾದಿ ನಿಘಂಟು’. ತಮಿಳು ಭಾಷೆಯಲ್ಲಿ ನಿಘಂಟು ಎನ್ನುವ ಶಬ್ದಕ್ಕೆ ಪರ್ಯಾಯವಾಗಿ ಅಕಾರಾದಿ ಎನ್ನುವ ಪದವನ್ನು ಬಳಸುತ್ತಾರೆ. ಉದಾಹರಣೆಗೆ 1882ರಲ್ಲಿ ತಮಿಳಿನಲ್ಲಿ M. Winslow ರಚಿಸಿದ ‘ವಿನ್‌ಸ್ಲೋವಿನ್ ತಮಿಳ್-ಆಂಗಿಲ ಅಕಾರಾದಿ’ ಎನ್ನುವ ನಿಘಂಟನ್ನು ಗಮನಿಸಬಹುದು. ಬಹುಶಃ ಕನ್ನಡದಲ್ಲಿಯೂ ಶತಮಾನದ ಹಿಂದೆ ಈ ಅಕಾರಾದಿ ಎನ್ನುವ ಶಬ್ದ ನಿಘಂಟು ಎನ್ನುವ ಅರ್ಥದಲ್ಲಿ ಬಳಕೆಯಲ್ಲಿದ್ದಿರಬಹುದು. ಇಂಗ್ಲಿಷ್ ಶಿಕ್ಷಣ ಭಾರತದಲ್ಲಿ ಬೇರೂರಿದ ನಂತರ ದೇಶ ಭಾಷೆಗಳಲ್ಲಿ ಅಕಾರಾದಿ ಕ್ರಮ ಚಾಲನೆಗೆ ಬಂದದ್ದರಿಂದ ಲೇಖಕರು ಇದನ್ನು ಅಕರಾದಿ ನಿಘಂಟು ಎಂದು ಕರೆದಿರಬಹುದು. ಪೀಠಿಕೆಯಲ್ಲಿ ಲೇಖಕರು ತಮ್ಮ ಈ ಗ್ರಂಥರಚನೆಯ ಸಂದರ್ಭದಲ್ಲಿ ಬೇರೆ ಬೇರೆ ಮಜಲುಗಳಲ್ಲಿ ನೆರವು ನೀಡಿದ ಮುನಸೀಫ ಆನಂದರಾಯರು,ಶ್ರೀ ವೈಯಾಕರಣ ಭೀಮಾಚಾರ್ಯರು ಹಾಗೂ ಶ್ರೀ ಶಿಡಲೀಪುರದ ಲಕ್ಷ್ಮೀನರಸಿಂಹಾಚಾರ್ಯರು ಮುಂತಾದವರನ್ನು  ಸ್ಮರಿಸಿಕೊಂಡಿರುತ್ತಾರೆ.</p>
								<p>ಸುಮಾರು 7500 ಕನ್ನಡ ಶಬ್ದಗಳಿಗೆ ಅರ್ಥವನ್ನು ನೀಡಿರುವ ಈ ನಿಘಂಟಿನ ಆರಂಭದ ಪೀಠಿಕೆಯಲ್ಲಿ ಜಯರಾಯಾಚಾರ್ಯರು ಈ ನಿಘಂಟಿನ ರಚನೆಗೆ ಕಾರಣವನ್ನು– ‘ಈಗ್ಗೆ ಸುಮಾರು ನೂರು ವರ್ಷಗಳ ಹಿಂದೆ ಅತ್ಯುತ್ತಮ ಸ್ಥಿತಿಯಲ್ಲಿ ಪ್ರಚಾರಗೊಂಡಿದ್ದ ಕರ್ಣಾಟ ಭಾಷೆಯು ಈಚೆಗೆ ಪ್ರೋತ್ಸಾಹಕರಿಲ್ಲದೆ ಮಾಲಿನ್ಯ ಸ್ಥಿತಿಗೆ ಬಂದಂತೆಯೇ ತದ್ಭಾಷಾ ಪರಿಚಯಸ್ಥರಾದ ವಿದ್ವಾಂಸರೂ ಪ್ರೋತ್ಸಾಹರಹಿತರಾಗಿ ದಿನೇ ದಿನೇ ಕಡಿಮೆಯಾಗುತ್ತಾ ಬಂದರು. ಆದಕಾರಣ ಪುರಾತನ ಕರ್ಣಾಟಕ ಗ್ರಂಥಗಳಲ್ಲಿ ಪ್ರಯೋಗಿಸಿ ಇರತಕ್ಕ ಕೆಲಕೆಲವು ಪದಗಳಿಗೆ ನಿಷ್ಕೃಷ್ಟಗಳಾದ ಅರ್ಥಗಳೇ ಗೊತ್ತಿಲ್ಲದೆ ಸಂದರ್ಭಾನುಸಾರವಾಗಿ ಅವರವರಿಗೆ ಅನುಕೂಲವಾಗುವಂತೆ ಅರ್ಥಗಳನ್ನು ಹೇಳುತ್ತಾರೆಯಾಗಿ ದೇಶಭಾಷಾ ಪ್ರಾಚುರ್ಯವು ಕಡಮೆಯಾಗುತ್ತಾ ಬಂತು.</p>
								<p>ಈ ಸಂದರ್ಭವನ್ನು ತಿಳಿದು, ಈ ದೇಶಭಾಷೆಯನ್ನು ಚನ್ನಾಗಿ ಅಭಿವೃದ್ಧಿಗೆ ತರಬೇಕೆಂದು ಸಂಪೂರ್ಣಾಭಿಮಾನವುಳ್ಳ ನಮ್ಮ ಶ್ರೀಮನ್ಮಹಾರಾಜ ಚಾಮರಾಜೇಂದ್ರ ವಡೆಯುರ್ ಬಹದ್ದೂರರವರ ಅಭಿಪ್ರಾಯಾನುಸಾರವಾಗಿ ಲೇಟ್ ದಿವಾನರಾಗಿದ್ದ ರಂಗಾಚಾರ್ಯರವರೂ, ಮತ್ತು ದರ್ಬಾರ್ ಭಕ್ಷಿ ಮ|| ಅಂಬಿಲ್ ನರಸಿಂಹೈಯೈಂಗಾರರವರೇ ಮೊದಲಾದ ಮಹನೀಯರೂ ಕರ್ಣಾಟ ಭಾಷಾ ಪರಿಚಯವಿದ್ದ ವಿದ್ವಾಂಸರಿಗೂ, ಇತರರಿಗೂ ನಾನಾವಿಧವಾಗಿ ಪ್ರೋತ್ಸಾಹಿಸಿದ್ದಲ್ಲದೆ, ಕರ್ಣಾಟ ಭಾಷಾಭಿವೃದ್ಧಿಗೆ ತಕ್ಕ ಸಾಧನಗಳನ್ನೂ ಕಲ್ಪಿಸಿದರಾದ ಕಾರಣ ಕರ್ಣಾಟ ಭಾಷೆಯು ಮೈಸೂರು ದೇಶದಲ್ಲಿ ಪ್ರಕೃತದಲ್ಲಿ ಅತ್ಯುತ್ತಮವಾಗಿ ಪ್ರಚಾರಗೊಂಡಿರುವುದಕ್ಕೆ ಏತದ್ದೇಶೀಯರನೇಕರು ನೂತನವಾಗಿ ಮಾಡಿರತಕ್ಕ ಗ್ರಂಥಗಳು ಪ್ರಸಿದ್ಧಿಗೆ ಬಂದಿರುವುದೇ ದೃಷ್ಟಾಂತವಾಗಿರುವುದು....</p>
								<p>ಈ ಗ್ರಂಥಗಳಲ್ಲಿ ಪ್ರಯೋಗಿಸಿರತಕ್ಕ ಪದಗಳಿಗೆ ಸರಿಯಾದ ಅರ್ಥಗಳನ್ನು ಇತರ ಸಹಾಯವಿಲ್ಲದೆ ತಿಳಿದುಕೊಳ್ಳುವುದು ವಿದ್ಯಾರ್ಥಿಗಳಿಗೆ ದುರ್ಘಟವಾಗಿರುವುದು. ಮತ್ತು ಈ ಪದಕ್ಕೆ ಇದೇ ಅರ್ಥವೆಂದು ನಿಸ್ಸಂದೇಹವಾಗಿ ಗೊತ್ತು ಮಾಡಿಕೊಳ್ಳುವುದಕ್ಕೂ ತಕ್ಕ ಸುಬದ್ಧವಾದ ನಿಘಂಟೂ ಇಲ್ಲವಾಗಿ ಪರೀಕ್ಷೆಗೆ ಓದುತ್ತಿರುವ ವಿದ್ಯಾರ್ಥಿಗಳು ಶ್ರಮ ಪಡುತ್ತಾರೆಂದು ತಿಳಿದು ಸಾಧ್ಯವಾದ ಮಟ್ಟಿಗೂ ಅವರಿಗೆ ಸ್ವಶಕ್ತ್ಯನುಸಾರವಾಗಿ ಸಹಾಯವನ್ನು ಮಾಡಬೇಕೆಂದು ನನಗೆ ಯೋಚನೆ ತೋರಿದ್ದರಿಂದಲೂ ಕೆಲವು ಮಹನೀಯರಾದ ಮಿತ್ರರು ನನಗೆ ಪ್ರೋತ್ಸಾಹಿಸಿದ್ದರಿಂದಲೂ ಈ ಕರ್ಣಾಟ ಭಾಷಾಕರ  ವೆಂಬ ಅಕಾರಾದಿ ನಿಘಂಟನ್ನು ಬರೆಯಲು ಯತ್ನಿಸಿ, ಶಬ್ದಮಂಜರಿ, ಕಬ್ಬಿಗರ ಕೈಪಿಡಿ, ಭಾರತ ನಿಘಂಟು, ಚತುರಾಸ್ಯ ನಿಘಂಟು, ಮಂಗರಸ ನಿಘಂಟು ಇವುಗಳ 1,2,3 ಪ್ರತಿಗಳನ್ನು ಬಹು ಶ್ರಮದಿಂದ ಸಂಗ್ರಹಿಸಿ... ಆ ಪದಗಳಿಗೆ ಹೊಸಗನ್ನಡದಲ್ಲಿ ಅರ್ಥಗಳನ್ನೂ... ಪ್ರಯೋಗವು ಅಲ್ಲೇ ಗೊತ್ತಾಗುವಂತೆಯೂ, ಈ ಪುಸ್ತಕವನ್ನು ಬರೆದಿರುತ್ತೇನೆ’. ಈ ಮಾತುಗಳು ನಿಘಂಟುಕಾರರು ಪಟ್ಟ ಅಪಾರ ಶ್ರಮವನ್ನು ತಿಳಿಸಿಕೊಡುತ್ತದೆ. ಆ ಕಾಲಘಟ್ಟದ ಹೊತ್ತಿಗೆ ಇನ್ನೂ ಕಿಟೆಲ್ ನಿಘಂಟು ಹೊರಬಂದಿರಲಿಲ್ಲ.</p>
								<p>ಈ ನಿಘಂಟಿನಲ್ಲಿ ಲೇಖಕರೇ ಹೇಳುವಂತೆ ಹಳೆಯ ಕಾವ್ಯ ಪ್ರಯೋಗ, ತತ್ಸಮ, ತದ್ಭವ, ದೇಶ್ಯ ಶಬ್ದಗಳಿಗೆ ಹೊಸಗನ್ನಡದಲ್ಲಿ ಅರ್ಥವನ್ನು ನೀಡಲಾಗಿದೆ. ಪ್ರಕೃತಿ, ಪ್ರತ್ಯಯ, ಸಮಾಸಾದಿ ವಿಭಾಗಗಳನ್ನು ತಿಳಿದುಕೊಳ್ಳುವಂತೆಯೂ ಕೆಲವು ಪದಗಳಿಗೆ ಅಲ್ಲಿಯೇ ಪ್ರಯೋಗವು ಗೊತ್ತಾಗುವಂತೆಯೂ ಬರೆಯಲಾಗಿದೆ. ನಿಘಂಟು ತಜ್ಞರಾಗಿದ್ದ ಪ್ರೊ. ಎನ್. ಬಸವಾರಾಧ್ಯರು ಈ ನಿಘಂಟನ್ನು ತನ್ನ ಇತಿಮಿತಿಯೊಳಗೆ ಇದು ತಕ್ಕ ಒಳ್ಳೆಯ ನಿಘಂಟು ಎಂದು ಅಭಿಪ್ರಾಯಪಟ್ಟಿರುತ್ತಾರೆ. 1900ರ ಕಾಲಘಟ್ಟದಲ್ಲಿ ಕನ್ನಡ ಕಲಿಯುವ ವಿದ್ಯಾರ್ಥಿಗಳು ವಿಶೇಷವಾಗಿ ಬಳಸುತ್ತಿದ್ದ, ದೇಶಿಯ ವಿದ್ವಾಂಸರೊಬ್ಬರು ರಚಿಸಿದ ಈ ‘ಕರ್ಣಾಟ ಭಾಷಾಕರಂ  ನಿಘಂಟು’ ಕಿಟೆಲ್ ಪೂರ್ವ ನಿಘಂಟುಗಳಲ್ಲಿ ಗಮನ ಸೆಳೆದ ಒಂದು ನಿಘಂಟಾಗಿದೆ.</p>
								<p><b>–ಕೆ.ಎಸ್. ಮಧುಸೂದನ</b></p>

							</div>
						</div>
					</div>
					
					<div class="bb-item" id="item27">
						<div class="content">
							<div class="scroller">
								<h2>ನಾಗವರ್ಮನ ಕನ್ನಡ ಛಂದಸ್ಸು</h2>
																	
							        <p><b>ಸಂ:</b> ಕಿಟ್ಟೆಲ್</p>
									<p><b>ಪು:</b>161; ಬೆಲೆ ನಮೂದಿಸಿಲ್ಲ</p>
									<p><b>ಪ್ರ:</b>ಮಂಗಳೂರಿನ ಬಾಸೆಲ್ ಮಿಷನ್ ಬುಕ್ ಮತ್ತು ಟ್ರ್ಯಾಕ್ಟ್ ಡೆಪಾಸಿಟರಿ</p>

									<p>ಕನ್ನಡ ಛಂದಸ್ಸನ್ನು ಕುರಿತ ಮೊದಲ ಮುದ್ರಿತ ಪುಸ್ತಕವಾದ ‘ನಾಗವರ್ಮನ ಕನ್ನಡ ಛಂದಸ್ಸು’ ಎನ್ನುವ ಈ ಕೃತಿಯನ್ನು 1875ರಲ್ಲಿ ರೆವರೆಂಡ್ ಎಫ್. ಕಿಟ್ಟೆಲ್ ಸಂಪಾದಿಸಿರುತ್ತಾರೆ. ಇದರ ಇಂಗ್ಲಿಷ್ ನಾಮಾಂತರ Nagavarma’s Canarese Prosody edited with an introduction to the work  ATURE. ಮಂಗಳೂರಿನ ಬಾಸೆಲ್ ಮಿಷನ್ ಬುಕ್ ಮತ್ತು ಟ್ರ್ಯಾಕ್ಟ್ ಡೆಪಾಸಿಟರಿಯು 1875ರಲ್ಲಿ ಈ ಕೃತಿಯನ್ನು ಪ್ರಕಟಿಸಿದೆ. 161 ಪುಟಗಳ ಈ ಪುಸ್ತಕದ ಬೆಲೆ ಎಲ್ಲಿಯೂ ನಮೂದಾಗಿಲ್ಲ.</p>
									<p>ಏಪ್ರಿಲ್ 7, 1832ರಂದು ಜರ್ಮನಿಯ ವೆಸ್ಟರ್ ಹೋಲ್ಟ್‌ನಲ್ಲಿ ಜನಿಸಿದ ಕಿಟ್ಟೆಲ್‌ತ ತಮ್ಮ 21ನೇ ವಯಸ್ಸಿನಲ್ಲಿ –1853ರಲ್ಲಿ– ಭಾರತಕ್ಕೆ ಬಂದರು. ಭಾರತಕ್ಕೆ ಬಂದ ಅವರು ಧಾರವಾಡ, ಹುಬ್ಬಳ್ಳಿ, ಕೇಟಿ, ಆನಂದಪುರ, ಮಂಗಳೂರು ಮತ್ತು ಮಡಿಕೇರಿಗಳನ್ನು ತಮ್ಮ ಕಾರ್ಯಕ್ಷೇತ್ರಗಳನ್ನಾಗಿ ಮಾಡಿಕೊಂಡರು. ಸುಮಾರು 21 ಕೃತಿಗಳನ್ನೂ 25ಕ್ಕೂ ಹೆಚ್ಚು ಸಂಶೋಧನ ಲೇಖನಗಳನ್ನೂ ಅವರು ರಚಿಸಿದ್ದಾರೆ.</p>
									<p>1903ರಲ್ಲಿ ನಿಧನರಾದ ಕಿಟ್ಟೆಲ್– ಕನ್ನಡ ಸಾಹಿತ್ಯ, ದ್ರಾವಿಡ ಭಾಷೆಗಳು, ನಿಘಂಟು, ವೇದಗಳು ಹಾಗೂ ಬೈಬಲ್ ಮತ್ತು ಕ್ರಿಶ್ಚಿಯನ್ ಧರ್ಮಗಳನ್ನು ಕುರಿತು ಕನ್ನಡ, ಮಲಯಾಳಂ, ಇಂಗ್ಲಿಷ್ ಹಾಗೂ ಜರ್ಮನ್ ಭಾಷೆಗಳಲ್ಲಿ ಬರೆದಿರುತ್ತಾರೆ. ಪಂಚತಂತ್ರ (1864), ಶಬ್ದಮಣಿದರ್ಪಣಂ (1872), ನಾಗವರ್ಮನ ಕನ್ನಡ ಛಂದಸ್ಸು (1875) ಅವರ ಸಂಪಾದನೆಯ ಉತ್ಕೃಷ್ಠ ಕೃತಿಗಳು. A kannada-English Dictionary (1894), A Grammar of the Canarese Language (1903) ಅವರ ಮೇರು ಸಾಧನೆಗಳು. 1868ರಲ್ಲಿ ಕಿಟ್ಟೆಲ್ ಸಂಕಲಿಸಿದ ಆಂಥಾಲಜಿ-ಕರ್ನಾಟಕ ಕಾವ್ಯ ಮಾಲೆ, ಕಾವ್ಯಮಂಜರಿ (1877), ಸಣ್ಣ ಕರ್ನಾಟಕ ಕಾವ್ಯ ಮಾಲೆ (1866) ಹಾಗೂ 1889ರಲ್ಲಿ ರಚಿಸಿದ ಹಳಗನ್ನಡ ವ್ಯಾಕರಣ ಸೂತ್ರಗಳು ಅವರ ಇತರ ಜನಪ್ರಿಯ ಕೃತಿಗಳಾಗಿವೆ.</p>
									<p>ತಮ್ಮ ಜೀವ ಸರ್ವಸ್ವವನ್ನೂ ಧಾರೆಯೆರೆದು 1894ರಲ್ಲಿ ಪ್ರಕಟಿಸಿದ ‘kannada-English Dictionary’ ಕೃತಿಯ ಕನ್ನಡ ಕೆಲಸವನ್ನು ಗುರುತಿಸಿ ಜರ್ಮನಿಯ ಟ್ಯೂಬಿಂಜೆನ್ ವಿಶ್ವವಿದ್ಯಾಲಯ ಕಿಟ್ಟೆಲ್‌ರಿಗೆ ಪಿಎಚ್.ಡಿ ಪದವಿ ನೀಡಿತು. ಋಷಿಸದೃಶರಾದ ಈ ಕಿಟ್ಟೆಲ್ ಮಹಾಶಯ ಸಂಪಾದಿಸಿರುವ ‘ನಾಗವರ್ಮನ ಕನ್ನಡ ಛಂದಸ್ಸು’ ಕೃತಿ ಇಂದಿಗೂ ತನ್ನ ಮಹತ್ವವನ್ನು ಕಳೆದುಕೊಂಡಿಲ್ಲ. ಕ್ರಿ.ಶ. 990ರಲ್ಲಿದ್ದ 1ನೆಯ ನಾಗವರ್ಮನ ‘ಛಂದೋಂಬುಧಿ’ ಗ್ರಂಥದ ಸಂಪಾದನಾ ರೂಪವೇ ಕಿಟ್ಟೆಲ್‌ರ ಈ ಕೃತಿ.</p>
									<p>ಆರಂಭಕ್ಕೆ ಛಂದೋಬುಧಿಯ ಸಂಪಾದನೆಯನ್ನು ಹಾಗೂ ಕೃತಿಯನ್ನು ಕುರಿತ 23 ಪುಟಗಳಷ್ಟು ದೀರ್ಘವಾದ, ಹಲವಾರು ಒಳನೋಟಗಳನ್ನುಳ್ಳ ವಿದ್ವತ್ಪೂರ್ಣ ಲೇಖನವಿದೆ. ಕಿಟ್ಟೆಲ್‌ರು ಒಟ್ಟು 7 ಕಾಗದದ ಪ್ರತಿ ಹಾಗೂ ತಾಳೇಗರಿ ಪ್ರತಿಗಳಿಂದ ನಾಗವರ್ಮನ ಛಂದೋಂಬುಧಿಯನ್ನು ಗ್ರಂಥಸಂಪಾದನಾ ಶಾಸ್ತ್ರದ (Textual Criticism) ಆಧಾರದ ಮೇರೆಗೆ ಶಾಸ್ತ್ರೀಯವಾಗಿ ಸಂಪಾದಿಸಿರುತ್ತಾರೆ.</p>
									<p>ಅವುಗಳೆಂದರೆ: ಬೆಟಗೆರೆ ಪ್ರದೇಶದಲ್ಲಿ ದೊರೆತ ದೋಷಪೂರಿತ ಕಾಗದದ ಪ್ರತಿ, ಧಾರವಾಡ ಪ್ರಾಂತ ಭಾಗದ 1865ರ ಕಲ್ಲಚ್ಚಿನ ಪ್ರತಿ, ಹುಬ್ಬಳ್ಳಿ ಪ್ರದೇಶದಲ್ಲಿ ದೊರೆತ, ಶಕಟ ರೇಫಾಕ್ಷರಗಳನ್ನೊಳಗೊಂಡಿರುವ ಕಾಗದದ ಪ್ರತಿ, ಮೈಸೂರು ಅರಮನೆಯ ಗ್ರಂಥಾಲಯದಲ್ಲಿದ್ದ ತಾಳೆಗರಿ ಪ್ರತಿ, ಕೊಡಗಿನ ಮಾದೇವಪುರದ ಲಿಂಗಾಯತ ಮಠದಲ್ಲಿದ್ದ ತಾಳೆಗರಿ ಪ್ರತಿ, ಮೈಸೂರು ಮಹಾರಾಜ ಸ್ಕೂಲಿನ ಮುಖ್ಯೋಪಾಧ್ಯಾಯರಾಗಿದ್ದ ಬಿ. ಮಲ್ಲಪ್ಪನವರು ಎರವಲು ನೀಡಿದ್ದ ಕಾಗದ ಪ್ರತಿ ಹಾಗೂ ಮಡಿಕೇರಿ ಪ್ರಾಂತದಲ್ಲಿ ದೊರೆತ 27 ಪದ್ಯಗಳಿದ್ದ ನಾಗವರ್ಮನ ಛಂದಸ್ಸು ಎನ್ನುವ ಕಾಗದದ ಪ್ರತಿ. ಇವುಗಳಲ್ಲದೆ ಬಿ.ಎಲ್. ರೈಸ್‌ರವರು ನೀಡಿದ 4 ಕಾಗದದ ಪ್ರತಿಗಳನ್ನೂ ಮೈಸೂರಿನ ವೆಸ್ಲಿಯನ್ ಮಿಷನ್‌ನಲ್ಲಿ ಮುನ್ಷಿಯಾಗಿದ್ದ ತಿರುಮಲೈ ಶಾಮಣ್ಣನವರು ನೀಡಿದ್ದ ಮೂರು ತಾಳೆಯೋಲೆ ಪ್ರತಿಗಳನ್ನೂ ಕಿಟ್ಟೆಲ್ ಬಳಸಿಕೊಂಡಿದ್ದಾರೆ. </p>
									<p>ಛಂದೋಂಬುಧಿಯಲ್ಲಿರುವ 339 ಪದ್ಯಗಳನ್ನು ಕುರಿತು ಆಳವಾದ ಚಿಂತನೆ ನಡೆಸಿ ಪಿಂಗಳನ ಸಂಸ್ಕೃತ ಛಂದಸ್ಸಿನಿಂದ ನಾಗವರ್ಮ ಎಷ್ಟು ಪ್ರಭಾವಿತನಾಗಿದ್ದಾನೆಂಬುದನ್ನು ಕಿಟ್ಟೆಲ್ ದೀರ್ಘವಾಗಿ ಚರ್ಚಿಸಿದ್ದಾರೆ. ಹಾಗೆಯೇ ಇತರ ದ್ರಾವಿಡ ಭಾಷೆಗಳ ಛಂದೋಗ್ರಂಥಗಳ ಜೊತೆ ನಾಗವರ್ಮನನ್ನು ತುಲನೆ ಮಾಡಿರುತ್ತಾರೆ.</p>
									<p>ಐವತ್ತೆಂಟಯ ಪುಟಗಳಷ್ಟು ದೀರ್ಘವಾದ An essay on Canarese Literature ಎನ್ನುವ ಲೇಖನವು The early period, from about 800 to 1300 A.D  ಹಾಗೂ The later period, from about 1300 to 1872 A.D. ಎನ್ನುವ ಎರಡು ಭಾಗಗಳನ್ನು ಒಳಗೊಂಡಿದೆ. ಮೊದಲನೆಯ ಭಾಗದಲ್ಲಿ ಸ್ಥೂಲವಾಗಿ ಹಳಗನ್ನಡ ಸಾಹಿತ್ಯ ಚರಿತ್ರೆಯನ್ನೂ ಎರಡನೆಯ ಭಾಗದಲ್ಲಿ ನಡುಗನ್ನಡ ಹಾಗೂ ತುಸು ಹೊಸಗನ್ನಡದ ಸಾಹಿತ್ಯ ಚರಿತ್ರೆಯನ್ನೂ ಅನೇಕ ಮಹತ್ವದ ಮಾಹಿತಿಗಳೊಂದಿಗೆ ನಿರೂಪಿಸಲಾಗಿದೆ. ಪಂಪನನ್ನೂ ಒಳಗೊಂಡಂತೆ 37 ಜನ ಹಳಗನ್ನಡದ ಕವಿಗಳ ಪಟ್ಟಿಯನ್ನು ನೀಡಿ ಕೆಲವು ನಿರ್ದಿಷ್ಠ ಕವಿಗಳ ಬಗ್ಗೆ ಮೊದಲನೆಯ ಭಾಗದಲ್ಲಿ ಚರ್ಚೆ ನಡೆಸಿದ್ದಾರೆ. ಎರಡನೆಯ ಭಾಗದಲ್ಲಿ ನಡುಗನ್ನಡ ಮತ್ತು 1872ರವರೆಗಿನ ಹೊಸಗನ್ನಡದ 88 ಪ್ರಮುಖ ಕವಿಗಳ ಮತ್ತು ಕೃತಿಗಳ ಪ್ರಸ್ತಾಪ ಮಾಡಿರುತ್ತಾರೆ.</p>
									<p>ಛಂದೋಂಬುಧಿಯ ಪಠ್ಯದ ಸಂಪಾದನೆಯ ವಿಷಯಕ್ಕೆ ಬಂದರೆ ಕಿಟ್ಟೆಲ್ ಮೊದಲು ಆಯಾ ಪದ್ಯದ ಸಾರಾಂಶವನ್ನು ಇಂಗ್ಲಿಷ್ ಭಾಷೆಯಲ್ಲಿ ನೀಡಿದ್ದಾರೆ. ನಂತರ ಸಂಬಂಧ ಪಟ್ಟ ಪದ್ಯದ ಛಂದಸ್ಸಿನ ಹೆಸರನ್ನು ಶೀರ್ಷಿಕೆಯಾಗಿ ನೀಡಿ ಮುಂದೆ ಆ ಕಂದ ಪದ್ಯವನ್ನೋ ವೃತ್ತವನ್ನೋ ನೀಡಿದ್ದಾರೆ. ಆಯಾ ಪದ್ಯಗಳಲ್ಲಿ ವಿಶೇಷಾಂಶವೇನಾದರೂ ಇದ್ದಲ್ಲಿ ಅದನ್ನು ಅಡಿಟಿಪ್ಪಣಿಯಲ್ಲಿ ವಿವರಿಸಿದ್ದಾರೆ.  ಮೊದಲನೆಯ ಅಕ್ಷರಗಣಂಗಳ್ ಎಂಬುದನ್ನು The Syllable-feet ಎಂದೂ, ಸಮವೃತ್ತವಿವರಣಮೆಂಬ ದ್ವಿತೀಯಾಶ್ವಾಸಂ ಎಂಬುದನ್ನು The Sama vrittas ಎಂದೂ ಅನುವಾದಿಸಿದ್ದಾರೆ. ಇತರ ಸಮವೃತ್ತಂಗಳ್ ಎಂಬ ಪ್ರಕರಣವನ್ನು Further sama vrittas ಎಂದೂ ಮಾತ್ರಾಛಂದಂಗಳ್ ಪ್ರಕರಣವನ್ನು The Mora-Metres  ಎಂದೂ ತರ್ಜುಮೆ ಮಾಡಿರುತಾರೆ. ಹಾಗೆಯೇ ಕನ್ನಡ ಮಾತ್ರಾಗಣಂಗಳ್ The Canarese Mora-feet  ಆಗಿದ್ದರೆ ಷಟ್ಪ್ರತ್ಯಯಂಗಳ್ ಎನ್ನುವುದು The six solutions ಎಂದಾಗಿದೆ. ಅನುಬಂಧಗಳಲ್ಲಿ ಮೊದಲನೆಯದು Additions. ಈ ಭಾಗದಲ್ಲಿ ಸಂಪಾದಕ ಪುಟವಾರು ವಿಶೇಷ ಹಾಗೂ ಹೆಚ್ಚಿನ ಮಹತ್ವದ ಮಾಹಿತಿಗಳನ್ನು ಕೊಡುತ್ತಾರೆ. Index, for the Canarese text ಎಂಬ ಶೀರ್ಷಿಕೆಯಡಿ ಕನ್ನಡ ಶಬ್ದಗಳಿಗೆ ಇಂಗ್ಲಿಷ್‌ನ ಪರ್ಯಾಯ ಶಬ್ದಗಳನ್ನು ಕೊಟ್ಟು ಅವು ಯಾವ ಪುಟದಲ್ಲಿದೆ ಎನ್ನುವುದನ್ನು ಸೂಚಿಸಿರುತ್ತಾರೆ. ಪಠ್ಯಾರಂಭದಲ್ಲಿರುವ ನಾಗವರ್ಮನ ಛಂದಸ್ಸು ಹಾಗೂ ಕನ್ನಡ ಸಾಹಿತ್ಯ ಚರಿತ್ರೆಯ ಲೇಖನಕ್ಕೂ ಕೊನೆಯಲ್ಲಿ ಶಬ್ದಸೂಚಿ ನೀಡಿರುವುದು ವಾಚಕರಿಗೆ ತುಂಬಾ ಉಪಯುಕ್ತವಾಗಿದೆ. ನಿಶಿತಮತಿಯಾದ ಶಾಸ್ತ್ರಕಾರನ ಮನೋಧರ್ಮವನ್ನುಳ್ಳ ಕಿಟ್ಟೆಲ್ ಅವರ ಈ ‘ನಾಗವರ್ಮನ ಕನ್ನಡ ಛಂದಸ್ಸು’ ಕೃತಿ ಒಂದು ಶಾಸ್ತ್ರ ಗ್ರಂಥವನ್ನು ಹೇಗೆ ಸಂಪಾದಿಸಬೇಕು ಎನ್ನವುದಕ್ಕೆ ಮಾದರಿಯಾಗಿದೆ.</p>

							</div>
						</div>
					</div>
					
					<div class="bb-item" id="item28">
						<div class="content">
							<div class="scroller">
								<h2>ನಾನಾರ್ಥ ಶಬ್ದಾವಳಿ ಮತ್ತು ಸಂಜ್ಞಾರ್ಥಗಳು</h2>
								
							    <p><b>ಲೇ:</b> ಬೋಳಾರ ರಾಮಕೃಷ್ಣಯ್ಯ</p>
								<p><b>ಪು:</b> 328; ಬೆ: 2 ರೂಪಾಯಿ 8 ಆಣೆ</p>
								<p><b>ಪ್ರ:</b> ಮಂಗಳೂರಿನ ಬಾಸೆಲ್ ಮಿಷನ್</p>
								
								<img src="http://www.prajavani.net/sites/default/files/styles/default/public/article_images/2013/11/16/svec17shabdavali.jpg?itok=_oP_7irC" alt="" style="width:300px;height:250px">

                                <p>ಬೋಳಾರ ರಾಮಕೃಷ್ಣಯ್ಯನವರ ‘ನಾನಾರ್ಥ ಶಬ್ದಾವಳಿ ಮತ್ತು ಸಂಜ್ಞಾರ್ಥಗಳು’ (A kannada Vocabulary of Some Homonyms And Technical Words) ಅಷ್ಟಮ ಡೆಮಿ ಆಕಾರದ, ಮಂಗಳೂರಿನ ಬಾಸೆಲ್ ಮಿಷನ್ ಪ್ರೆಸ್ಸಿನಲ್ಲಿ ೧೮೯೫ರಲ್ಲಿ ಮೊದಲ ಬಾರಿಗೆ ಪ್ರಕಟಗೊಂಡ ನಿಘಂಟು. ಇದರ ಅಂದಿನ ಬೆಲೆ ೨ ರೂಪಾಯಿ ೮ ಆಣೆ. 16+೩೧೨ ಪುಟಗಳಿರುವ ಈ ಕೃತಿಯಲ್ಲಿ ಸುಮಾರು ೭೫೦೦ ಶಬ್ದಗಳಿಗೆ ನಾನಾರ್ಥಗಳನ್ನು ನೀಡಲಾಗಿದೆ (ಇವುಗಳಲ್ಲಿ ೩೦೦೦ ಕನ್ನಡ ಶಬ್ದಗಳು ಹಾಗೂ ೪೫೦೦ ಸಂಸ್ಕೃತ ಶಬ್ದಗಳು). ನಾನಾರ್ಥಗಳನ್ನು ನೀಡಿರುವುದಕ್ಕೆ ಪೂರಕವಾಗಿ ಚತುರೋಪಾಯ, ಅಣಿಮಾದ್ಯಷ್ಟ ಸಿದ್ಧಿಗಳು, ಪಂಚಭೂತಗಳು ಮುಂತಾದ ಶಬ್ದಗಳನ್ನೊಳಗೊಂಡ ಸಂಖ್ಯಾ ವಿಶಿಷ್ಟ ಕೋಶವನ್ನು ಸಂಜ್ಞಾರ್ಥಗಳು ಎಂಬ ನಾಮನಿರ್ದೇಶನದ ಶೀರ್ಷಿಕೆಯಡಿ ಪ್ರತ್ಯೇಕವಾಗಿ ನೀಡಲಾಗಿದೆ. ಇಲ್ಲಿ ಸಂಜ್ಞೆ ಎಂದರೆ ಸಂಖ್ಯೆ ಎಂದರ್ಥ. (ಟಿ.ವಿ. ವೆಂಕಟಾಚಲ ಶಾಸ್ತ್ರೀ ಅವರ ‘ಶ್ರೀವತ್ಸ ನಿಘಂಟು’ ಎಂಬ ಒಂದು ಸಂಖ್ಯಾ ವಿಶಿಷ್ಟ ಕೋಶವನ್ನು ಇಲ್ಲಿ ಸ್ಮರಿಸಿಕೊಳ್ಳಬಹುದು).</p>
								<p>ರಾಮಕೃಷ್ಣಯ್ಯ (೧೮೫೦–೧೯೧೩) ಅವರು ಮಂಗಳೂರಿನ ಬಾಸೆಲ್ ಮಿಷನ್ ಹೈಸ್ಕೂಲಿನಲ್ಲಿ ಕನ್ನಡ ಪಂಡಿತರಾಗಿದ್ದರು. ಅವರ ‘ನವಗ್ರಹ ಶತಕ’ ೧೦೮ ಭಾಮಿನಿ ಷಟ್ಪದಿ ಪದ್ಯಗಳಿರುವ ನವಗ್ರಹ ಸ್ತುತಿಯ ಕೃತಿ. ಇದನ್ನು ಲೇಖಕರ ನಿಧನಾನಂತರ, ೧೯೧೯ರಲ್ಲಿ ಉಡುಪಿಯ ಶ್ರೀಮನ್ಮಧ್ವ ಸಿದ್ಧಾಂತ ಗ್ರಂಥಾಲಯ ಪ್ರಕಟಿಸಿದೆ. ಸ್ತುತಿರೂಪದಲ್ಲಿರುವ, ೧೦೮ ಭಾಮಿನಿ ಷಟ್ಪದಿಗಳಿರುವ ‘ಚಂಡಿಕಾ ಶತಕ ಅಥವಾ ದೇವೀಸ್ತೋತ್ರ’ ಎನ್ನುವ ಕೃತಿಯನ್ನು ೧೯೨೩ರಲ್ಲಿ ಮಂಗಳೂರಿನ ಸದಾನಂದ ಕೋ ಆಪರೇಟಿವ್ ಪ್ರಿಂಟಿಂಗ್ ವರ್ಕ್ಸ್ ಅವರು ಹೊರತಂದಿರುತ್ತಾರೆ. ಇದರ ಜೊತೆಗೆ ಅವರು ಒಂದು ಕನ್ನಡ ವ್ಯಾಕರಣ ಗ್ರಂಥವನ್ನು ರಚಿಸಿರುವರೆಂಬ ಮಾಹಿತಿ ಇದೆ. ಇದು ಪದ್ಯರೂಪವಾದ ಒಂದು ವ್ಯಾಕರಣ ಗ್ರಂಥ ಎಂದು ಮಹಾಮಹೋಪಾಧ್ಯಾಯ, ಪ್ರಾಕ್ತನ ವಿಮರ್ಶ ವಿಚಕ್ಷಣ ರಾವ್ ಬಹದ್ದೂರ್ ಆರ್. ನರಸಿಂಹಾಚಾರ್ಯರು ಅಭಿಪ್ರಾಯ ಪಡುತ್ತಾರೆ. ಆದರೆ ಆ ಕೃತಿಯು ಎಲ್ಲಿಯೂ ಕಂಡುಬರುತ್ತಿಲ್ಲ.</p>
								<p>ಅರ್ಥನಿರ್ದೇಶಿತ ನಿಘಂಟುಗಳಲ್ಲಿ ಸಮಾನಾರ್ಥಕ/ಪರ್ಯಾಯಾರ್ಥಕ ನಿಘಂಟು (Dictionary of Synonyms), ನಾನಾರ್ಥಕ/ಭಿನ್ನಾರ್ಥಕ ನಿಘಂಟು (Dictionary of Homonyms) ಹಾಗೂ ವಿರುದ್ಧಾರ್ಥಕ/ಪ್ರತ್ಯರ್ಥಕ ನಿಘಂಟು (Dictionary of Antonyms) ಎನ್ನುವ ಮೂರು ಬಗೆಯ ನಿಘಂಟುಗಳಿವೆ. ಸರಳವಾಗಿ ನಿದರ್ಶನಪೂರ್ವಕವಾಗಿ ಹೇಳುವುದಾದರೆ– ಶರೀರ=ತನು, ಕಾಯ, ಮೈ, ಒಡಲು-ಎನ್ನುವ ಮಾದರಿಯ ಕೋಶವು ಸಮಾನಾರ್ಥಕ ನಿಘಂಟು. ಕರಿ– ಅ). ಎಣ್ಣೆಯಲ್ಲಿ ಬೇಯಿಸು; ಆ). ಕೂಗು; ಇ). ಕಪ್ಪು; ಈ). ಇದ್ದಿಲು– ಎನ್ನವ ಮಾದರಿಯ ಕೋಶವು ನಾನಾರ್ಥಕ ನಿಘಂಟು. ಅನುಕೂಲ x ಪ್ರತಿಕೂಲ, ಸೋಲು x ಗೆಲುವು– ಈ ಮಾದರಿಯ ನಿಘಂಟು ವಿರುದ್ಧಾರ್ಥಕ ನಿಘಂಟು. ಶಬ್ದ ಒಂದಕ್ಕೆ ಸಮಾನಾರ್ಥಕ ಹಾಗೂ ವಿರುದ್ಧಾರ್ಥಕ ಶಬ್ದಗಳನ್ನು ನೀಡಿದ್ದರೆ ಅದು ಒಂದು ಸರ್ವ ಶಬ್ದಾರ್ಥಕ ನಿಘಂಟು (Thesaurus). ಇಂತಹ ಒಂದು ಕನ್ನಡದ ತೆಸಾರಸ್ ಕೋಶವನ್ನು</p>
								<p>ಡಿ.ವಿ. ಗುಂಡಪ್ಪ ಹಾಗೂ ನಿಟ್ಟೂರು ಶ್ರೀನಿವಾಸ ರಾವ್ ಅವರು ಆರಂಭಿಸಿದರೂ ಆ ಪ್ರಯತ್ನ ಮಧ್ಯದಲ್ಲಿಯೇ ನಿಂತುಹೋದದ್ದು ದುರದೃಷ್ಟ ಸಂಗತಿ.</p>
								<p>ಬೋಳಾರ ರಾಮಕೃಷ್ಣಯ್ಯನವರ ಈ ನಿಘಂಟು ಒಂದು ನಾನಾರ್ಥ ನಿಘಂಟು. ಈ ನಾನಾರ್ಥಕ ಕೋಶಕ್ಕೂ ಮೊದಲು ಕನ್ನಡದಲ್ಲಿ ನಾಲ್ಕು ನಾನಾರ್ಥಕ ಕೋಶಗಳು ರಚನೆಗೊಂಡಿವೆ.</p>
								<p>೧. ಕ್ರಿ. ಶ. ೧೬೦೦ರಲ್ಲಿ ಅನಾಮಿಕ ಕವಿಯೊಬ್ಬನಿಂದ ರಚನೆಗೊಂಡ, ಸಂಸ್ಕೃತ ಶಬ್ದಗಳಿಗೆ ಕನ್ನಡದಲ್ಲಿ ನಾನಾರ್ಥಗಳನ್ನು ನೀಡಿರುವ ‘ಶಬ್ದರತ್ನಾಕರ’.</p>
								<p>೨. ಮೂವತ್ತು ಕಂದ ಪದ್ಯಗಳಲ್ಲಿ ಸಂಸ್ಕೃತ ಶಬ್ದಗಳಿಗೆ ಕನ್ನಡದಲ್ಲಿ ನಾನಾರ್ಥಗಳನ್ನು ನೀಡಿರುವ, ಕಾಲ ಹಾಗೂ ಕರ್ತೃ ಗೊತ್ತಿಲ್ಲದ ಪದ್ಯನಾನಾರ್ಥ.</p>
								<p>೩. ಸುಮಾರು ೧೬೦೦ರಲ್ಲಿದ್ದ ಚೆನ್ನಕವಿಯು ೧೬೦ ಕಂದಪದ್ಯಗಳಲ್ಲಿ ಸಂಸ್ಕೃತ ಶಬ್ದಗಳಿಗೆ ಕನ್ನಡದಲ್ಲಿ ನಾನಾರ್ಥಗಳನ್ನು ನೀಡಿರುವ ‘ನಾನಾರ್ಥಕಂದ’.</p>
								<p>೪. ಕ್ರಿ.ಶ. ೧೬೦೦ರಲ್ಲಿ ದೇವೋತ್ತಮ ಎಂಬ ಕವಿಯು ೧೬೯ ವೃತ್ತಗಳಲ್ಲಿ ಸಂಸ್ಕೃತ ಶಬ್ದಗಳಿಗೆ ಕನ್ನಡದಲ್ಲಿ ನಾನಾರ್ಥಗಳನ್ನು ನೀಡಿರುವ ‘ನಾನಾರ್ಥ ರತ್ನಾಕರ’. ಹೀಗೆ ಕನ್ನಡದಲ್ಲಿ ಅಪರೂಪವಾಗಿರುವ ಮಾದರಿಯ ಕೆಲವೇ ನಾನಾರ್ಥಕ ನಿಘಂಟುಗಳಲ್ಲಿ ಒಂದನ್ನು ರಚಿಸಿರುವುದು ಬೋಳಾರ ರಾಮಕೃಷ್ಣಯ್ಯನವರ ವೈಶಿಷ್ಟ್ಯ. ಅದೂ ಹೊಸಗನ್ನಡದಲ್ಲಿ ಇದು ರಚಿತವಾಗಿರುವುದರಿಂದ ಇದರ ಮಹತ್ವ ಮತ್ತು ಉಪಯೋಗ ಇನ್ನೂ ಹೆಚ್ಚು. ಇದು ಒಂದು ಶತಮಾನದ ಹಿಂದಿನ ಕಾಲಘಟ್ಟದಲ್ಲಿ ಕನ್ನಡ ಲೇಖಕರು, ಪತ್ರಕರ್ತರು, ಶಾಲಾಕಾಲೇಜುಗಳ ಅಧ್ಯಾಪಕರು ಮತ್ತು ವಿದ್ಯಾರ್ಥಿಗಳು ಹಾಗೂ ಕಾವ್ಯಪಕ್ಷಪಾತಿಗಳಾಗಿದ್ದ ಜನಸಾಮಾನ್ಯರು ವಿಶೇಷವಾಗಿ ಬಳಸುತ್ತಿದ್ದರೆನ್ನಲಾದ ಅಪರೂಪದ ನಿಘಂಟು.</p>
								<p>ಇದರಲ್ಲಿ ರಾಮಕೃಷ್ಣಯ್ಯನವರು ಲಿಂಗಮಂತ್ರಿಯ ‘ಕಬ್ಬಿಗರ ಕೈಪಿಡಿ’ (೧೫೩೦), ಚೆನ್ನಕವಿಯ ‘ನಾನಾರ್ಥಕಂದ’ (೧೬೦೦), ಶ್ರೀರಂಗಪಟ್ಟಣದ ಕೃಷ್ಣಮಾಚಾರ್ಯರ ‘ಧಾತುಮಂಜರಿ’ (೧೮೧೦), ತುರಮರಿ ಗಂಗಾಧರ ಮಡಿವಾಳೇಶ್ವರ ಅವರ ‘ಶಬ್ದಮಂಜರಿ’ (೧೮೬೯), ಹೆಸರುಘಟ್ಟದ ಹೊನ್ನಪ್ಪನವರ ‘ನಾನಾರ್ಥ ರತ್ನಾಕರ’ (೧೮೮೫) ಮುಂತಾದ ನಿಘಂಟು ಹಾಗೂ ವ್ಯಾಕರಣ ಗ್ರಂಥಗಳನ್ನು ಉಪಯೋಗಿಸಿಕೊಂಡಿದ್ದಾರೆ. ಇದರಿಂದ ಜೈಮಿನಿ ಭಾರತ, ಗದುಗು ಭಾರತ, ರಾಜಶೇಖರ ವಿಳಾಸ ಮುಂತಾದ ಹಳಗನ್ನಡ ನಡುಗನ್ನಡ ಕಾವ್ಯಗಳನ್ನು ಓದಿ ಅರ್ಥ ಮಾಡಿಕೊಳ್ಳುವುದಕ್ಕೆ ಅನುಕೂಲವಾಗುವುದು.</p>
								<p>‘ಸಾಧನ’ ಎನ್ನುವ ಸಂಸ್ಕೃತ ಶಬ್ದಕ್ಕೆ ಈ ನಿಘಂಟಿನಲ್ಲಿ ಅತಿ ಹೆಚ್ಚು ಸಂಖ್ಯೆಯ (37) ನಾನಾರ್ಥಗಳನ್ನು ನೀಡಲಾಗಿದೆ. ಉಪಾಯ, ಮುಟ್ಟು, ಸಾಮಾನು, ಸಹಾಯ, ಋಜುವಾತು, ಜಯಿಸುವಿಕೆ,  ನಿವಾರಣ, ಗಮನ, ಪುರುಷ ಜನನೇಂದ್ರಿಯ, ಆಕಳ ಕೆಚ್ಚಲು– ಹೀಗೆ, ‘ಸಾಧನ’ ಪದದ ಅರ್ಥಗಳ ಪಟ್ಟಿ ಮುಂದುವರೆಯುತ್ತದೆ. ಯೋಗ ಎನ್ನುವ ಸಂಸ್ಕೃತ ಶಬ್ದಕ್ಕೂ ೩೭ ವಿವಿಧಾರ್ಥಗಳನ್ನು ನೀಡಲಾಗಿದೆ.</p>
								<p>ಕನ್ನಡದ ಶಬ್ದಕ್ಕೆ ಅತಿ ಹೆಚ್ಚಿನ ಸಂಖ್ಯೆಯ ನಾನಾರ್ಥವೆಂದರೆ ೮ ಮಾತ್ರ. ಆ ಶಬ್ದ ಕಡುಪು. ಅದರ ನಾನಾರ್ಥಗಳು : ೧. ತುರಿ, ತುರಿಸಿದರ ಮೇಲೆ ಆಗುವ ಉರಿ; ೨. ಆತುರ, ಆಶೆ; ೩. ಕಳವಳ, ತತ್ತರ; ೪. ಕ್ರೂರ, ತೀಕ್ಷ್ಣ; ೫. ಜೋರು, ಒತ್ತಾಯ;  ೬. ದುಡುಕು, ಕಡುಹು; ೭. ಬೆಬ್ಬರ, ಘಾಬರಿ; ೮. ಪಾರುಪತ್ಯ, ಆಡಳಿತೆ. ಇಲ್ಲಿ ಈ ಶಬ್ದಕ್ಕಿರುವ ಪ್ರಸಿದ್ಧ ಅರ್ಥ ‘ಪರಾಕ್ರಮ’ ಎನ್ನುವ ಅರ್ಥವನ್ನು ಲೇಖಕರು ನೀಡಿಲ್ಲ.</p>
								<p>‘ಅಚ್ಚಿ’ ಎನ್ನುವ ಕನ್ನಡ ಶಬ್ದಕ್ಕೆ ಸ್ತನ, ಮೊಲೆ, ಮಲೆಯಾಳದ ಹೆಣ್ಣು ಎನ್ನುವ ಅರ್ಥಗಳನ್ನು ನೀಡಿ ಅದೇ ಶಬ್ದವನ್ನು ತದ್ಭವವೆಂದು ಭಾವಿಸಿದರೆ ಬರುವ ಅಕ್ಷಿ, ಕಣ್ಣು ಎನ್ನವ ಅರ್ಥ ನೀಡಿದ್ದಾರೆ. ಆದರೆ ‘ಕರಿ’ ಎನ್ನವ ಶಬ್ದಕ್ಕೆ ಅದರ ಕನ್ನಡಾರ್ಥಗಳನ್ನು ನೀಡಿ ಅದು ಸಂಸ್ಕೃತ ಕರಿ ಆದಾಗ ಬರುವ ‘ಆನೆ ’ ಎನ್ನುವ ಅರ್ಥವನ್ನು ನೀಡಿಲ್ಲ. ಮೆಟ್ಟು ಕನ್ನಡ ಶಬ್ದಕ್ಕೆ ಇರುವ ಏಣಿ, ಒದೆಯುವಿಕೆ ಎಂಬ ಅರ್ಥಗಳನ್ನು ಕೊಟ್ಟಿಲ್ಲ. ಅಮೃತ, ತೀರ್ಥ, ಧರ್ಮ, ಪರಿಗ್ರಹ, ವಸು, ಶಿವ– ಈ ಮುಂತಾದ ಸಂಸ್ಕೃತ ಶಬ್ದಗಳಿಗಿರುವ ೩೦ಕ್ಕಿಂತ ಹೆಚ್ಚಾದ ಅರ್ಥಗಳನ್ನು ನೀಡಲಾಗಿದೆ.</p>
								<p>೩೨ ಪುಟಗಳಲ್ಲಿ ಪ್ರತ್ಯೇಕವಾಗಿ ‘ಸಂಜ್ಞಾರ್ಥಗಳು’ ಎನ್ನುವ ಒಂದು ಪುಟ್ಟ ಸಂಖ್ಯಾ ವಿಶಿಷ್ಟ ನಿಘಂಟು ಇದೆ. ಇದರಲ್ಲಿ ೩೩೫ ಸಂಖ್ಯಾ ವಿಶಿಷ್ಟ ಶಬ್ದಗಳಿಗೆ ಅರ್ಥ, ವಿವರ ಹಾಗೂ ಆಯಾ ಸಂಖ್ಯೆಗಳ ವ್ಯಕ್ತಿಗಳನ್ನೋ, ವಸ್ತುಗಳನ್ನೋ, ಪರಿಕಲ್ಪನೆಗಳನ್ನೋ ನೀಡಿರುತ್ತಾರೆ. ಪ್ರಾಚೀನ ಕನ್ನಡ ಹಾಗೂ ಸಂಸ್ಕೃತ ಕಾವ್ಯಗಳನ್ನು ಅರ್ಥೈಸಿಕೊಳ್ಳಲು ಈ ಪುಟ್ಟ ನಿಘಂಟು ನೆರವು ನೀಡುತ್ತದೆ. ಕನ್ನಡದ ಕೆಲವೇ ನಾನಾರ್ಥ ನಿಘಂಟುಗಳಲ್ಲಿ– ಕೆಲನ್ಯೂನತೆಗಳಿದ್ದಾಗ್ಯೂ– ಈ ‘ನಾನಾರ್ಥ ಶಬ್ದಾವಳಿ ಮತ್ತು ಸಂಜ್ಞಾರ್ಥಗಳು’ ಕೃತಿಯು ಅಗ್ರಸ್ಥಾನವನ್ನು ಪಡೆಯುತ್ತದೆ.</p>

							</div>
						</div>
					</div>
					
					<div class="bb-item" id="item29">
						<div class="content">
							<div class="scroller">
								<h2>ನಿಂದಕರ ನಡವಳಿ</h2>
								
								<p><b>ರೂಪಾಂತರ:</b>ಗದಿಗಯ್ಯಾ</p>
								<p>ಹುಚ್ಚಯ್ಯಾ ಹೊನ್ನಾಪುರಮಠ</p>
								<p><b> ಪು:</b>  148; ಬೆ: ರೂ. 12 ಆಣೆ</p>
								<p><b> ಪ್ರ:</b> ವಾಗ್ಭೂಷಣ ಗ್ರಂಥಮಾಲೆ,    ಧಾರವಾಡದ ಕರ್ನಾಟಕ ಬುಕ್ ಡಿಪೋವಿನಿಂದ ಮುದ್ರಿತ</p>
								
								<img src="http://www.prajavani.net/sites/default/files/styles/default/public/article_images/2013/12/7/sv08mohini.jpg?itok=1jLzP0hW" alt="" style="width:300px;height:250px">

                                <p>‘ಮೋಹಿನೀ’ ಅಥವಾ ‘ನಿಂದಕರ ನಡವಳಿ’ ಧಾರವಾಡದ ವಕೀಲ ಗದಿಗಯ್ಯಾ ಹುಚ್ಚಯ್ಯಾ ಹೊನ್ನಾಪುರಮಠ ಅವರು ಬರೆದಿರುವ ನಾಟಕ. ಮಾರ್ಚ್ ೧೯೧೧ರಲ್ಲಿ ಪ್ರಕಟವಾದ ಈ ಕೃತಿ ಪ್ರಸಿದ್ಧ ಆಂಗ್ಲನಾಟಕಾಚಾರ್ಯ ರಿಚರ್ಡ್ ಬ್ರಿನ್‌ಸ್ಲೇ ಷೆರಿಡನ್‌ನ ‘ದಿ ಸ್ಕೂಲ್‌ ಆಫ್‌ ಸ್ಕ್ಯಾಂಡಲ್‌’ ಎನ್ನುವ ಇಂಗ್ಲಿಷ್ ನಾಟಕದ ರೂಪಾಂತರವಾಗಿದೆ. ೧೯೨೦ರಲ್ಲಿ ಇವರು ಶೇಕ್ಸ್‌ಪಿಯರ್‌ನ  The Taming of the Shrew ನಾಟಕವನ್ನು ‘ತ್ರಾಟಿಕಾನಾಟಕ’ ಎಂದು ರೂಪಾಂತರಿಸಿದರು.‘ಮೋಹಿನೀ’ ನಾಟಕವು ಮೊದಲಿಗೆ ಧಾರವಾಡದ ಕರ್ನಾಟಕ ವಿದ್ಯಾವರ್ಧಕ ಸಂಘದ ‘ವಾಗ್ಭೂಷಣ’ ಮಾಸಪತ್ರಿಕೆಯಲ್ಲಿ ಧಾರಾವಾಹಿಯಾಗಿ ಪ್ರಕಟವಾಯಿತು. ನಂತರ ೧೯೧೧ರಲ್ಲಿ ವಾಗ್ಭೂಷಣ ಗ್ರಂಥಮಾಲೆಯ ೫೩ನೆಯ ಪುಸ್ತಕವಾಗಿ ಧಾರವಾಡದ ಕರ್ನಾಟಕ ಬುಕ್ ಡಿಪೋವಿನಲ್ಲಿ ಮಿ.ಕೃಷ್ಣಾಜಿ ಹಣಮಂತ ಮುದುವೇಡಕರ ಅವರಿಂದ ಮುದ್ರಿತವಾಯಿತು. ಆಗಿನ ಈ ನಾಟಕದ ಕ್ರಯಬೆಲೆ ೧೨ ಆಣೆ. ಈ ನಾಟಕವು ಮತ್ತೆ ಶ್ರೀ ವಾಗ್ದೇವಿ ಗ್ರಂಥಮಾಲೆಯಿಂದ ೧೯೨೯ರಲ್ಲಿ ನಿಂದಾ ಪ್ರಭಾವ ನಾಟಕ ಅಥವಾ ಮುದುಕ ಗಂಡ ಚಿಕ್ಕ ಹೆಂಡತಿ ಎಂಬ ನಾಮಾಂತರದಿಂದ ಪರಿಷ್ಕರಣಗೊಂಡು ಪ್ರಕಟವಾಯಿತು. ಪ್ರಸ್ತುತ ಆವೃತ್ತಿಯು ೧೯೧೧ರ ಮೊದಲ ಆವೃತ್ತಿಯಾಗಿದ್ದು ಬೆಂಗಳೂರಿನ ಗೋಖಲೆ ಸಾರ್ವಜನಿಕ ಸಂಸ್ಥೆಯ ಗ್ರಂಥಾಲಯದಲ್ಲಿದ್ದ ಡಿ.ವಿ.ಗುಂಡಪ್ಪ ಅವರ ಗ್ರಂಥಸಂಗ್ರಹದ ಪುಸ್ತಕವಾಗಿದೆ.  </p>
								<p>೧೮೭೦–೧೯೩೩ರವರೆಗೆ ಬಾಳಿದ ಹೊನ್ನಾಪುರಮಠರವರ ಮೊದಲಿನ ಹೆಸರು ಗದಿಗೆಯ್ಯಾ ಹುಚ್ಚಯ್ಯಾ ವಿಭೂತಿ. ವಕೀಲಿ ವೃತ್ತಿಯ ಅವರು ಪತ್ರಕರ್ತರಾಗಿ, ಸಂಘಟನೆಕಾರರಾಗಿ, ಸಮಾಜ ಸುಧಾರಕರಾಗಿ, ಹಲವು ಸಂಸ್ಥೆಗಳ ಸಂಸ್ಥಾಪಕರಾಗಿ ದುಡಿದವರು. ೧೯೩೩ರಲ್ಲಿ ಮಡಿಕೇರಿಯಲ್ಲಿ ನಡೆದ ಅಖಿಲ ಭಾರತ ಸಾಹಿತ್ಯ ಸಮ್ಮೇಳನದ ಅಧ್ಯಕ್ಷರಾಗಿದ್ದವರು. ಇವರು ೧೯೦೬ರಲ್ಲಿ ‘ವಾಗ್ದೇವಿ’ ಎಂಬ ಮಾಸಪತ್ರಿಕೆಯನ್ನು ಪ್ರಾರಂಭಿಸಿದರು. ೧೯೧೬ರಲ್ಲಿ ಅದು ‘ಚಂದ್ರೋದಯ’ ಹೆಸರಿನ ಮಾಸಪತ್ರಿಕೆಯಾಗಿ ರೂಪಾಂತರ ಹೊಂದಿತು.</p>
								<p>ಒಟ್ಟಿನಲ್ಲಿ ಅಂದಿನ ಕಾಲಘಟ್ಟದಲ್ಲಿ ಹೊನ್ನಾಪುರಮಠ ಅವರು ಉತ್ತರ ಕರ್ನಾಟಕದ ಪ್ರಮುಖ ಸಾಂಸ್ಕೃತಿಕ ಚೇತನಗಳಲ್ಲಿ ಒಬ್ಬರಾಗಿದ್ದರು. ಇವರು ವಿವಿಧ ವಿಷಯಗಳನ್ನು ಕುರಿತು ೩೩ ಕೃತಿಗಳನ್ನು ರಚಿಸಿದ್ದಾರೆ. ಕಾದಂಬರಿ, ನಾಟಕಗಳನ್ನಲ್ಲದೆ ವೈಚಾರಿಕ ಸಾಹಿತ್ಯವನ್ನೂ ರಚಿಸಿದ್ದಾರೆ. ೬ ಜನ ಪ್ರಸಿದ್ಧ ವ್ಯಕ್ತಿಗಳ ಚರಿತ್ರೆಯ ಜೊತೆಗೆ ಅಂದು ಸಾಮಾನ್ಯ ಜನರ ತಿಳಿವಳಿಕೆಗೆ ನಿಲುಕಬೇಕಾಗಿದ್ದ ಸಾಮಾಜಿಕ ಆಕ್ಟುಗಳನ್ನು ಕುರಿತು ದನಗಳ ಅತಿಕ್ರಮಣ ಆಕ್ಟು, ಕೊಂಡವಾಡೆ ಆಕ್ಟು, ಮಾಮಲೇದಾರ ಕೋರ್ಟು ಆಕ್ಟು ಮುಂತಾದ ಆಕ್ಟುಗಳನ್ನು ಕುರಿತ ಎಂಟು ಉಪಯುಕ್ತ  ಕೃತಿಗಳನ್ನು ರಚಿಸಿರುತ್ತಾರೆ.</p>
								<p>ತಮ್ಮ ಸಮಾಜದ ಸಾಮಾನ್ಯ ಜನರಿಗೆ ಅನುಕೂಲವಾಗಲೆಂದು ವೀರಶೈವ ಪೂಜಾವಿಧಿ ಮತ್ತು ಲಿಂಗಧಾರಣಾ ವಿಧಾನ ಹಾಗೂ ಶಿವಪೂಜಾ ವಿಧಿ ಎನ್ನುವ ಪುಸ್ತಕಗಳನ್ನು ಬರೆದಿದ್ದಾರೆ. ಪ್ರಾಸಂಗಿಕವಾಗಿ ಹೇಳುವುದಾದರೆ ಸಮಕಾಲೀನ ಸಂದರ್ಭದಲ್ಲಿ ಕನ್ನಡದ ಲೇಖಕಿಯಾಗಿರುವ ಹೇಮಾ ಪಟ್ಟಣಶೆಟ್ಟಿ ಅವರು ಹೊನ್ನಾಪುರಮಠ ಅವರ ಮೊಮ್ಮಗಳು. ಬೆಟಗೇರಿ ಕೃಷ್ಣಶರ್ಮ, ಮುದವೀಡು ಕೃಷ್ಣರಾಯರು, ಆಲೂರು ವೆಂಕಟರಾಯರು, ರಾಮಚಂದ್ರ ಶೇಷಗಿರಿಯವರು, ಗಳಗನಾಥರು ಮುಂತಾದವರು ಅವರಿಗೆ ಆತ್ಮೀಯರಾಗಿದ್ದರು.</p>
								<p>೮+೧೪೦ ಪುಟಗಳ ಈ ನಾಟಕದಲ್ಲಿ ಒಟ್ಟು ೫ ಅಂಕಗಳು ಹಾಗೂ ೧೪ ದೃಶ್ಯಗಳಿವೆ. ಮೂಲ ಇಂಗ್ಲಿಷ್ ನಾಟಕವನ್ನು ರೂಪಾಂತರಿಸಿರುವುದರ ಜೊತೆಗೆ ಪಾತ್ರಗಳನ್ನು ಕರ್ನಾಟಕೀಕರಣ ಹಾಗೂ ಭಾರತೀಕರಣಗೊಳಿಸಿರುವುದು ಇಲ್ಲಿಯ ವೈಶಿಷ್ಟ್ಯ. Lady Sneerwell ಇಲ್ಲಿ ಕುಚೇಷ್ಟಿತಾ. ಹಾಗೆಯೇ Snake, Mrs. Candour ಇಲ್ಲಿ ಕುಟಿಲಾ ಮತ್ತು ನಿಷ್ಕಪಟಿ ಎಂಬ ಗೆಳತಿಯರಾಗಿದ್ದಾರೆ. Crabtree  ಕುಚೇಷ್ಟಿತೆಯ ಅಣ್ಣ ವಂಚಕರಾವ್ ಹಾಗೂ Snakebite ಅಣ್ಣನ ಮಿತ್ರನಾದ ಕ್ಷುದ್ರಕರಾವ್. Old Stanley ಇಲ್ಲಿ ನಿರ್ಧನ ರಾವ್ ಆಗಿದ್ದಾನೆ. ಹೀಗೆ ಪಾತ್ರಗಳ ನಾಮ ನಿರ್ದೇಶನದಲ್ಲಿ ಕೂಡ ಕೃತಿಕಾರರು ಇಂಗ್ಲಿಷ್ ಭಾಷೆಯಲ್ಲಿನ ನಾಟಕದಂತೆ ಹೆಸರುಗಳನ್ನು ರೂಪಕಗಳಾಗಿಸಿದ್ದಾರೆ. ಇದು ಸೂಕ್ತವೂ ಔಚಿತ್ಯಪೂರ್ಣವೂ ಆಗಿದ್ದು ನಾಟಕವು ಗುಣಾತ್ಮಕವಾಗಿ ಜೀವಂತವಾಗಿರುವುದಕ್ಕೆ ಅನುವಾಗಿದೆ.</p>
								<p>ಉಳಿದ ಪಾತ್ರಗಳೆಂದರೆ ಲಾವಣ್ಯವತಿ, ಮೋಹಿನೀ, ಮನೋಹರರಾವ, ವಿಲಾಸರಾವ, ಪ್ರೇಮಚಂದ ಮುಂತಾದುವು. ಈ ಹೆಸರುಗಳೂ ಕೂಡಾ ರೂಪಕಗಳು. ಪ್ರಸ್ತಾವನೆಯಲ್ಲಿ ಕೃತಿಕಾರರು– ೧೯೧೧ರ ಹೊತ್ತಿಗೆ ಮರಾಠಿ ಭಾಷೆಗೆ ಈ ಇಂಗ್ಲಿಷ್ ನಾಟಕವು ಅನುವಾದವಾಗದೆ ಕನ್ನಡದಲ್ಲಿ ತಾನು ಮಾಡಿದ್ದನ್ನು ಒತ್ತಿ ಹೇಳಿದ್ದಾರೆ: ‘ಈ ಸಾಮಾಜಿಕ ನಾಟಕವನ್ನು ಇನ್ನೂವರೆಗೆ ಮಹಾರಾಷ್ಟ್ರದ ಭಾಷೆಯಲ್ಲಿ ಯಾರೂ ಬರೆದಿಲ್ಲ. ಆದ್ದರಿಂದ ಈ ನಾಟಕವನ್ನು ಮಹಾರಾಷ್ಟ್ರ ಬಂಧುಗಳಿಗಿಂತ ಮುಂಚಿತವಾಗಿಯೇ ಕನ್ನಡ ಭಾಷೆಯಲ್ಲಿ ಬರೆಯುವ ಸುದೈವವು ನನಗೆ ಅಕಸ್ಮಾತ್ತಾಗಿ ಒದಗಿದ್ದರಿಂದ ನಾನು ತುಂಬ ಸಂತೋಷಪಟ್ಟು, ಈ ನನ್ನ ಅಲ್ಪಕೃತಿಯನ್ನು ಕನ್ನಡ ವಾಚಕರಿಗೆ ಅತ್ಯಂತ ಪ್ರೇಮಪೂರ್ವಕವಾಗಿ ಅರ್ಪಿಸಿರುತ್ತೇನೆ’ ಎಂದಿದ್ದಾರೆ.</p>
								<p>ಈ ಒಕ್ಕಣೆಯಿಂದ ಆ ಕಾಲಘಟ್ಟದಲ್ಲಿ ಇಂಗ್ಲಿಷ್ ಭಾಷಾಕೃತಿಗಳ ಅನುವಾದಗಳಿಗೆ ಸಂಬಂಧಿಸಿದಂತೆ ದೇಶೀಯ ಭಾಷೆಗಳಲ್ಲಿ ಪೈಪೋಟಿ ಇದ್ದದ್ದರ ಸೂಚನೆಯನ್ನು ಗಮನಿಸಬಹುದು. ಷೆರಡನ್ನನ ದೃಷ್ಟಿಕೋನ ನಾಟಕದಲ್ಲಿ ವಿನೋದವಾದರೆ ಹೊನ್ನಾಪುರರ ಒತ್ತು ನೀತಿಪರತೆಯಾಗಿದೆ. ನವೋದಯ ಸಾಹಿತ್ಯಾರಂಭದ ಕನ್ನಡದ ಬಹುತೇಕ ಲೇಖಕರ ದೃಷ್ಟಿಕೋನದಲ್ಲಿ ನೀತಿಪರತೆ ಬಹು ಮುಖ್ಯವಾದದ್ದು.</p>
								<p>ಮೂಲ ಇಂಗ್ಲಿಷ್ ನಾಟಕದ ತದ್ವತ್ತಾದ ಕನ್ನಡದ ತರ್ಜುಮೆ ಇದಲ್ಲ ಎಂಬುದು ವಿಶೇಷ. ಇಲ್ಲಿ ಬರುವ ಸಂವಾದಗಳು, ಜೀವನದ ಬಿಕ್ಕಟ್ಟುಗಳು, ಸಾಮಾಜಿಕ ಸಂದರ್ಭಗಳು ನಾಟಕೀಯವಾಗಿದ್ದು ಕನ್ನಡದ ಸಂದರ್ಭಕ್ಕೆ ಹೊಂದಿಕೊಂಡಿವೆ. ಚಿಕ್ಕ ಸುಂದರ ಹುಡುಗಿಯನ್ನು ಮದುವೆಯಾದ ವೃದ್ಧ ಶ್ರೀಪತಿರಾಯನ ಮನದ ತೊಳಲಾಟದ ಚಿತ್ರಣ ಅದ್ಭುತವಾಗಿ ಬಂದಿದೆ. ಇಲ್ಲಿನ ಒಟ್ಟು ನಾಟಕದ ಸ್ವರೂಪವು ಕಂಪನಿ ನಾಟಕಗಳ ಪರಂಪರೆಗೆ ಎರಕವಾಗುವಂತೆ ಇರುವುದರಿಂದಲೂ ಈ ನಾಟಕ ಸಾರ್ಥಕವಾಗಿದೆ. ನಾಟಕದ ಭಾಷೆಯು ಆಯಾ ಪಾತ್ರಗಳ ಗುಣ, ಶೀಲ, ಸ್ವಭಾವಗಳನ್ನು ಬಿಂಬಿಸುತ್ತದೆ. ಅಂದಿನ ಕಾಲಘಟ್ಟದ ಧಾರವಾಡ ಭಾಷೆಯ ಕಸುವು ಇಲ್ಲಿದೆ.</p>
								<p>ಮಾರ್ವಾಡಿ ಪಾತ್ರವೊಂದು ಕನ್ನಡ ಮಿಶ್ರಿತ ಮಾರ್ವಾಡೀ ಭಾಷೆಯನ್ನು ಬಳಸುತ್ತದೆ. ಒಂದೆರಡು ಸಂಭಾಷಣೆ ತುಣುಕುಗಳನ್ನು ನಿದರ್ಶನಕ್ಕಾಗಿ ಗಮನಿಸಬಹುದು:</p>
								<p><b>‘ವಂಚಕರಾವ್‌:</b> ಆಕೆಯು ತಿದಿ ಉಬ್ಬಿದಂತೆ ಉಬ್ಬಿರುತ್ತಾಳೆ! ನಡೆಯಲಿಕ್ಕೆ ಹತ್ತಿದರೆ ಆಕೆಯ ಎರಡು ತೊಡೆಗಳೂ ಮಸೆಯುತ್ತವೆ! ಆಕೆಯ ಮಾತಂತೂ ಎಷ್ಟು ಸೊಕ್ಕಿನವು! ಸಂತೆಯಲ್ಲಿ ಮಂದಿಯನ್ನು ಕಾಣದವರಂತೆ ಜನರ ಮೈಮೇಲೆ ಕವಕ್ಕನೆ ಹೋಗುತ್ತಾಳೆ. ಮೋರೆಯು ಕುರೂಪ ವಿದ್ದಂತೆ ಆಕೆಯ ನಡತೆಗಳು ಸಹಾ ಇರುತ್ತವೆ’. ಶ್ರೀಪತರಾವ: ‘ಆ ಬಡವಿಯು ನಿಮ್ಮ ಉಸಾಬರಿಗೆ ಬಂದಿಲ್ಲ. ತನ್ನ ಮನೆಯಾಯಿತು, ತಾನಾಯಿತು, ಸುಮ್ಮನೆ ಕುಳಿತಿರುತ್ತಾಳೆ. ಅಂಥವಳನ್ನು ಯಾಕೆ ಜರಿಯುತ್ತೀರಿ?’.</p>
								<p>ಲಾವಣ್ಯವತಿ: ‘ಸೌಜನ್ಯ ವಿನೋದ ಗಳು ಕೂಡಿರುವುದು ಅಸಾಧ್ಯ. ಯಾಕಂದರೆ ಅವುಗಳ ನಡುವೆ ಯಾವಾಗಲೂ ಸವತಿ ಮತ್ಸರವು ಕಂಡುಬರುತ್ತದೆ’. ಕ್ಷುದ್ರಕರಾವ: ‘ಛೇ, ತಪ್ಪಿದಿರಿ! ಸೌಜನ್ಯಕ್ಕೆ ಜರಠಪತಿಯೆಂತಲೂ ವಿನೋದಕ್ಕೆ ತರುಣಪತ್ನಿಯೆಂತಲೂ ಉಪಮೆಯನ್ನು ಕೊಡತಕ್ಕದ್ದಿತ್ತು!’.</p>
								<p>ಗದಿಗೆಯ್ಯಾ ಅವರು ತೀರಿಕೊಂಡಾಗ (ಜನವರಿ 7, ೧೯೩೩) ‘ಜಯಕರ್ನಾಟಕ’ ಪತ್ರಿಕೆಯಲ್ಲಿ ಅವರನ್ನು ಕುರಿತು– ‘ಉತ್ತರ ಕರ್ನಾಟಕದ ಹಳೆಯ ಹುಲಿಯದೊಂದು, ನಮ್ಮ ನಾಡು ಸಾಹಿತ್ಯ ನಿರ್ಮಾಣಕ್ಕೆ ಮರುಭೂಮಿಯಾಗಿದ್ದಾಗ ಹುಟ್ಟಿದ ಪಿಂಡಖರ್ಜೂರ ಗಿಡವಿದೊಂದು... ಪರಮಾತ್ಮನು ಈ ಕನ್ನಡರತ್ನವನ್ನು ಕೊರಳಿಗೆ ಹಾಕಿಕೊಂಡು, ಪುರಸ್ಕರಿಸಲೆಂಬುದೇ ನಮ್ಮ ಆಕಾಂಕ್ಷೆ’ ಎಂದು ಶ್ರದ್ಧಾಂಜಲಿ ಸಲ್ಲಿಸಿರುವುದು ಸಮಂಜಸವಾಗಿದೆ. ಆ ಕಾಲಘಟ್ಟದ ಕನ್ನಡ ಅನುವಾದಿತ ನಾಟಕಪರಂಪರೆಗೆ ‘ಮೋಹಿನಿ’ ಅಥವಾ ‘ನಿಂದಕರ ನಡವಳಿ’ ನಾಟಕವು ಒಂದು ಒಳ್ಳೆಯ ಕೊಡುಗೆ.</p>

							</div>
						</div>
					</div>
					
					<div class="bb-item" id="item30">
						<div class="content">
							<div class="scroller">
								<h2>ನಿವೇದನ</h2>
								
								<img src="http://www.prajavani.net/sites/default/files/styles/default/public/article_images/2014/08/23/nivedana.jpg?itok=25XekrM7" alt="" style="width:300px;height:250px">

								<p>ಡಿ.ವಿ. ಗುಂಡಪ್ಪ ಅವರ ‘ನಿವೇದನ’ ಎನ್ನುವ ಈ ಕವಿತಾ ಸಂಕಲನವನ್ನು ಬೆಂಗಳೂರಿನ ಸೆಂಟ್ರಲ್ ಕಾಲೇಜಿನ ಕರ್ನಾಟಕ ಸಂಘವು ಏಪ್ರಿಲ್ 1924ರಲ್ಲಿ ಪ್ರಕಟಿಸಿದೆ.</p>
								<p>ಅಷ್ಟಮ ಡೆಮಿ ಆಕಾರದ 60 ಪುಟಗಳ ಈ ಕೃತಿಯ ಎರಡನೆಯ ಮುದ್ರಣವನ್ನು 1933ರಲ್ಲಿ ಬೆಂಗಳೂರು ಸಿಟಿಯ ಕರ್ನಾಟಕ ಪ್ರಕಟನಾಲಯದವರು ಹೊರತಂದರು. ಮತ್ತೆ ಇದೇ ಪ್ರಕಟನಾಲಯದವರು 1956ರಲ್ಲಿ ಇದರ ಮೂರನೇ ಆವೃತ್ತಿಯನ್ನು ಹೊರತಂದರು. ನಂತರ ‘ನಿವೇದನ’ ಸಂಕಲನದ ಹಲವಾರು ಆವೃತ್ತಿಗಳು ಹೊರಬಂದಿವೆ.ಮೊದಲೆರಡು ಆವೃತ್ತಿಗಳಲ್ಲಿ 11 ಪದ್ಯಗಳೂ 6 ಹಾಡುಗಳೂ ಇವೆ. ಮೂರನೆಯ ಆವೃತ್ತಿಯಲ್ಲಿ 11 ಪದ್ಯಗಳೂ 7 ಹಾಡುಗಳೂ ಇವೆ. ಒಂದು, ಎರಡರ ಆವೃತ್ತಿಯಲ್ಲಿ ಪದ್ಯ ಹಾಡುಗಳಿಗೆ ಟಿಪ್ಪಣಿಗಳಿಲ್ಲ. ಮೂರನೆಯ ಆವೃತ್ತಿ ಮತ್ತು ನಂತರದ ಆವೃತ್ತಿಗಳಲ್ಲಿ ಕೃತಿಯನ್ನು ಅರ್ಥೈಸಿಕೊಳ್ಳಲು ಅನುವಾಗುವಂತೆ ವಿಸ್ತೃತ ಟಿಪ್ಪಣಿಗಳನ್ನು ಪದ್ಯಗಳು ಹಾಗೂ ಹಾಡುಗಳಿಗೆ ನೀಡಲಾಗಿದೆ. ಇದೇ ಡಿ.ವಿ.ಗುಂಡಪ್ಪನವರ ಕೃತಿಗಳ ವಿಶೇಷ. ಪುಸ್ತಕದ ನಂತರದ ಆವೃತ್ತಿಗಳಲ್ಲಿ ಹಿಂದಿನ ಆವೃತ್ತಿಗಳಿಗೆ ಗುಣಾತ್ಮಕ ಸೇರ್ಪಡೆಗಳೂ, ಹಿಂದಿನ ಆವೃತ್ತಿಗಳ ದೋಷಗಳ ತಿದ್ದುವಿಕೆಯೂ, ಮುದ್ರಣದ ಸೊಗಸಿನ ಅಂದಚಂದದ ಹೆಚ್ಚಳಗಳೂ ಇರುತ್ತವೆ. ಒಂದು ಹಾಗೂ ಎರಡನೆಯ ಆವೃತ್ತಿಗಳಲ್ಲಿ ಬೆಲೆಯ ನಮೂದಿಲ್ಲ. ಮೂರನೆಯ ಆವೃತ್ತಿಯ ಬೆಲೆ ಒಂದು ರುಪಾಯಿ ಹನ್ನೆರಡು ಆಣೆ.</p>
								<p>‘ನಿವೇದನ’ ಡಿ.ವಿ.ಜಿ. ಅವರ ಎರಡನೆಯ ಕವನ ಸಂಕಲನ. 1922ರಲ್ಲಿ ಅವರ ಮೊದಲ ಕವನ ಸಂಗ್ರಹ ‘ವಸಂತ ಕುಸುಮಾಂಜಲಿ’ ಪ್ರಕಟವಾಯಿತು. ‘ನಿವೇದನ’ ಸಂಕಲನವನ್ನು ಕುರಿತ ಒಂದು ಸ್ವಾರಸ್ಯಕರ ಸಂಗತಿ ಸಾಹಿತ್ಯವಲಯದಲ್ಲಿ ಚಾಲ್ತಿಯಲ್ಲಿದೆ. ಮೈಸೂರಿನ ಮಹಾರಾಜ ಕಾಲೇಜಿನಲ್ಲಿ ಒಮ್ಮೆ ಪ್ರೊ. ತೀ.ನಂ. ಶ್ರೀಕಂಠಯ್ಯ ಅವರು  ಬಿ.ಎ. ವಿದ್ಯಾರ್ಥಿಗಳಿಗೆ ಈ ಪಠ್ಯವನ್ನು ಪಾಠ ಮಾಡಬೇಕಿತ್ತು. ಶ್ರೀಯುತರು ತರಗತಿಗೆ ಬಂದು ಬೋರ್ಡನ್ನು ನೋಡಿದಾಗ ತುಂಟ ಹುಡುಗನೊಬ್ಬ ಬೋರ್ಡಿನ ಮೇಲೆ ಅಧ್ಯಾಪಕರನ್ನು ಕಿಚಾಯಿಸಲೆಂದು ‘ನೀವೇ ದನ’ ಎಂದು ಬರೆದಿದ್ದ.</p>
								<p>ಆಗ ತೀ.ನಂ.ಶ್ರೀ ಅವರು ಜಾಣತನದಿಂದ ವಿದ್ಯಾರ್ಥಿಗಳನ್ನು ನಿರ್ದೇಶಿಸಿ ‘ನೀವೇ ದನ’ ಎಂದು ಗಟ್ಟಿಯಾಗಿ ಓದಿ ಆ ಚೇಷ್ಟೆ ವಿದ್ಯಾರ್ಥಿ ಬೇಸ್ತುಬೀಳುವಂತೆ ಮಾಡಿದರು. ಈ ಸಂಗತಿಯನ್ನು 1966ರಲ್ಲಿ ನ್ಯಾಷನಲ್ ಕಾಲೇಜಿನಲ್ಲಿ ಪಿ.ಯು.ಸಿ ವಿದ್ಯಾರ್ಥಿಗಳಾಗಿದ್ದಾಗ ಕನ್ನಡ ಅಧ್ಯಾಪಕಿಯಾಗಿದ್ದ ಹಾಗೂ ಚೇಷ್ಟೆ ಹುಡುಗನ ತಂಡದ, ತೀ.ನಂ.ಶ್ರೀ ಅವರ ವಿದ್ಯಾರ್ಥಿನಿ ಶ್ರೀಮತಿ ರಾ. ಗಿರಿಜ ಅವರು ಹೇಳಿದ್ದ ನೆನಪನ್ನು ನಾನು ಈಗಲೂ ಮರೆತಿಲ್ಲ.</p>
								<p>ಈ ಕೃತಿಯ ಇನ್ನೊಂದು ವಿಶೇಷವೆಂದರೆ ಬೇಲೂರಿನ ಪ್ರತಿಮೆ, ಜೋಗದ ಜಲಪಾತ, ಶಿವನಸಮುದ್ರ ಮುಂತಾದ ೨೦ ಸುಂದರ ಛಾಯಾಚಿತ್ರಗಳನ್ನು ಆಯಾ ಕವಿತೆಗಳಿಗೆ ಪೂರಕವಾಗುವಂತೆ ನೀಡಿರುವುದು. ಡಿ.ವಿ.ಜಿ ಅವರ ಈ ಕೃತಿಯು ಬೇಂದ್ರೆಯವರ ‘ಕೃಷ್ಣಕುಮಾರಿ’ (1922), ಮಾಸ್ತಿ ವೆಂಕಟೇಶ ಅಯ್ಯಂಗಾರ್ಯರ ‘ಬಿನ್ನಹ’ (1922), ಬಿ.ಎಂ.ಶ್ರೀ ಅವರ ‘ಇಂಗ್ಲಿಷ್ ಗೀತಗಳು’ (1926), ಪು.ತಿ.ನ. ಅವರ ‘ಹಣತೆ’ (1933) ಹಾಗೂ ಕುವೆಂಪು ಅವರ ‘ಕೊಳಲು’ (1933)– ಮುಂತಾದ ಕನ್ನಡ ನವೋದಯ ಕಾವ್ಯದ ಐತಿಹಾಸಿಕ ಕವನ ಸಂಗ್ರಹಗಳ ಸಾಲಿಗೆ ಸೇರುವಂತಹುದು.ಮೊದಲ ಮುದ್ರಣದ ಪೀಠಿಕೆಯಲ್ಲಿ ಆರಂಭದ ‘ಜ್ಞಾಪಕ’ ಎನ್ನುವ ಶೀರ್ಷಿಕೆಯ ಮುನ್ನುಡಿಯಲ್ಲಿ ಇಂತಿದೆ: ‘‘ತನ್ನ ದೇಶದಲ್ಲಿ ಪ್ರಕೃತಿ ನಿರ್ಮಿತಗಳಾಗಿಯೂ ಮನುಷ್ಯ ನಿರ್ಮಿತಗಳಾಗಿಯೂ ಖ್ಯಾತಿಗೊಂಡಿರುವ ದೃಶ್ಯವಿಶೇಷಗಳನ್ನು ಲೇಖಕನು ಮೊಟ್ಟಮೊದಲು ನೋಡಿದಾಗ ತನಗಾದ ಅನುಭವವು ಮರಳಿ ಆಗಾಗ ತನ್ನ ನೆನಪಿಗೆ ದೊರೆಯಲಾಗುವಂತೆ ಅವನ್ನು ಮಾತುಗಳಲ್ಲಿ ಸಂಗ್ರಹಿಸಿಟ್ಟುಕೊಳ್ಳಬೇಕೆಂದು ಮಾಡಿದ ಪ್ರಯತ್ನದ ಫಲವೇ ಈ ಪುಸ್ತಕದ ಪದ್ಯಗಳು... ಬೇಲೂರಿನ ವಿಗ್ರಹಗಳು ಕೀಟ್ಸ್ ಇಂಗ್ಲಿಷ್ ಕವಿಯ Ode on a Grecian Urn ಎಂಬ ಕಾವ್ಯದಲ್ಲಿಯ ಸೌಂದರ್ಯ ಪ್ರಶಂಸೆಯನ್ನು ಜ್ಞಾಪಕಕ್ಕೆ ತಂದವು. ಇಲ್ಲಿಯ ಒಂದೆರಡು ಪಂಕ್ತಿಗಳು ಆ ಮಹಾಕವಿಯ ಪ್ರಸಾದವಾಗಿವೆ’’.</p>
								<p>ಕನ್ನಡದ ನವೋದಯ ಕಾವ್ಯವು ಚಾಲನೆಗೆ ಬರುವ ಪೂರ್ವದಲ್ಲಿನ ಅದರ ಸೂಚನೆಯನ್ನು ನಿಚ್ಚಳವಾಗಿ ನೀಡುವಂತಹ ಮನೋಭಾವವೊಂದು ಇಲ್ಲಿ ನಿಹಿತಗೊಂಡಿರುವುದನ್ನು ಸ್ಪಷ್ಟವಾಗಿ ಗಮನಿಸಬಹುದು. ಆ ಹೊಸ ಕಾಲದ ಕಾವ್ಯ ನಿರ್ಮಿತಿಯನ್ನು ವಿರೋಧಿಸುತ್ತಿದ್ದ ಸಾಂಪ್ರದಾಯಿಕ ಮನೋಧರ್ಮದವರ ನಡುವೆ ಹೊಸತನ್ನು ಮುಕ್ತ ಮನಸ್ಸಿನಿಂದ ಸ್ವಾಗತಿಸುತ್ತಿದ್ದ ಬೆಳ್ಳಾವೆ ವೆಂಕಟನಾರಣಪ್ಪನವರು ಹಾಗೂ ಟಿ.ಎಸ್. ವೆಂಕಣ್ಣಯ್ಯ ಇವರಿಬ್ಬರನ್ನು ಗುಂಡಪ್ಪನವರು ‘ಅಂಥ ಜನ ನಮ್ಮ ನಾಡಿನಲ್ಲಿ ಈಗಲೂ ಕೆಲವರಾದರೂ ಇದ್ದಾರಲ್ಲವೇ? ಹಾಗೆಂಬ ನಂಬಿಕೆ ಲೇಖಕನಿಗೆ ಈಗ ಇರುವ ಧೈರ್ಯ’ ಎಂದು ಮುಕ್ತಕಂಠದಿಂದ ಸ್ಮರಿಸಿಕೊಂಡಿದ್ದಾರೆ.</p>
								<p>ಡಿ.ವಿ.ಜಿ ಅವರಿಗೆ ತಮ್ಮ ಪದ್ಯಗಳು ಉತ್ಕೃಷ್ಟ ಕಾವ್ಯವಲ್ಲವೇನೋ ಎನ್ನುವ ಒಂದು ಒಳ ಅಳುಕು ಇತ್ತೇನೋ ಎನ್ನುವ ಅನುಮಾನ ಅವರ ಕವಿತಾ ಸಂಕಲನಗಳ ಮುನ್ನುಡಿಗಳನ್ನು ಓದಿದಾಗ ಅರಿವಿಗೆ ಬರುತ್ತದೆ. ಈ ಸಂಕಲನದ ಹಲವು ಕವಿತೆಗಳು ಹಳಗನ್ನಡದ ಛಂದೋರೂಪಗಳನ್ನು ಒಳಗೊಂಡಿದ್ದು ಕಂದಪದ್ಯ ಹಾಗೂ ವೃತ್ತಗಳ ಬಳಕೆ ಅಧಿಕ ಸಂಖ್ಯೆಯಲ್ಲಿದೆ. ‘ಬೇಲೂರಿನ ಶಿಲಾ ಬಾಲಿಕೆಯರು’ ಕವಿತೆ ಕನ್ನಡದ ಮೊದಲ ಪ್ರಗಾಥ ಎನ್ನುವ ಕೀರ್ತಿಗೆ ಭಾಜನವಾಗಿದೆ. ಇದು ಸೀಸಪದ್ಯದ ರೂಪದಲ್ಲಿದ್ದು ಆರಂಭದಲ್ಲಿ ಒಂದು ಹೆಚ್ಚಿನ ಕಂದ ಪದ್ಯವಿದ್ದರೂ ಇದನ್ನು ನಿಯತ ಪ್ರಗಾಥ ಎನ್ನಬಹುದು. ಈ ಪ್ರಗಾಥಕ್ಕೆ ಎರಡು ಸ್ಫೂರ್ತಿಗಳಿವೆ. ಒಂದು ಸ್ಫೂರ್ತಿ ಬೇಲೂರಿನ ಚೆನ್ನಕೇಶವ ದೇವಾಲಯದ ಶಿಲಾಬಾಲಿಕೆಯರ ಚೆಲುವು.</p>
								<p>ಆ ವಿಗ್ರಹಗಳ ಸೊಗಸು ‘ಸಂವೇದನೆ’ಯ  ರೂಪದಲ್ಲಿ ಕವಿಹೃದಯಕ್ಕೆ ಸ್ಫೂರ್ತಿಯನ್ನು ಕೊಟ್ಟಿತು. ಎರಡನೆಯದು ಕಾವ್ಯವೊಂದರಿಂದ ಒದಗಿ ಬಂದ ಸ್ಫೂರ್ತಿ. ‘ಶ್ರುತರಾಮಮಭಿರಾಮಮಾದೊಡಶ್ರುತಗಾನ | ಮಭಿರಾಮತರಮೆನುತೆ ರಸಿಕರೊಸೆವರ್’ ಎನ್ನುವ ಸಾಲುಗಳಿಗೆ ಪ್ರೇರೇಪಣೆ ನೀಡಿರುವುದು ಕೀಟ್ಸ್ ಕವಿಯ Ode on A Grecian Urn  ಪ್ರಗಾಥದಲ್ಲಿ ಬರುವ Heard melodies are sweet | But those unheard are sweeter  ಎಂಬ ಸಾಲುಗಳು.</p>
								<p>ಸಂಗೀತ ಪ್ರಿಯರಾಗಿದ್ದ ಡಿ.ವಿ.ಜಿ ಅವರ ಈ ಸಂಕಲನದ ಎರಡನೆಯ ಭಾಗದಲ್ಲಿ ಏಳು ಹಾಡುಗಳಿವೆ. ‘ನಿನ್ನ ವಿಲಾಸ’ ಎನ್ನುವ ಹಾಡು ಮೋಹನ ರಾಗದಲ್ಲಿದ್ದರೆ ಡಿ.ವಿ.ಜಿ ಅವರ ಜೀವನ ಮೀಮಾಂಸೆಯನ್ನು ಪ್ರಸ್ತುತ ಪಡಿಸುವ ‘ವನಸುಮ’ ಹಾಡು ಅಠಾಣ ರಾಗದಲ್ಲಿದೆ. ವನಸುಮದೊಲೆನ್ನ ಜೀ | ವನವು ವಿಕಸಿಸುವಂತೆ | ಮನವನನುಗೊಳಿಸು ಗುರುವೇ-ಹೇ ದೇವ ||ಪ|| ಜನಕೆ ಸಂತಸವೀವ | ಘನನು ನಾನೆಂದೆಂಬ | ಎಣಿಕೆ ತೋರದೆ ಜಗದ ಪೊಗಳಿಕೆಗೆ ಬಾಯ್ಬಿಡದೆ ||ಅ.ಪ||-ಎನ್ನುವುದು ಕವಿಯ ಜೀವನದ ಹಂಬಲವಾಗಿದೆ.</p>
								<p>ಗುಂಡಪ್ಪನವರು ಅಂದಿನ ಮೈಸೂರು ರಾಜ್ಯದ ಸಾರ್ವಜನಿಕ ರಂಗ ಹಾಗೂ ರಾಜನೀತಿ ಕ್ಷೇತ್ರದಲ್ಲಿ ಪ್ರಸಿದ್ಧರಾಗಿದ್ದವರು. ೨೦ನೇ ಶತಮಾನದ ಮೊದಲರ್ಧ ಶತಮಾನದ ಸಾಮಾಜಿಕ ಜೀವನದ ಸೂಕ್ಷ್ಮಗಳನ್ನು ಅರಿತಿದ್ದವರು. ನಮ್ಮವರ ಬದುಕು ಮೇಲ್ಮಟ್ಟದ್ದಾಗಿರ ಬೇಕು ಹಾಗೂ ಸಾರ್ವಜನಿಕ ಜೀವನ ಶುಚಿಯಾಗಿರಬೇಕು ಎಂಬ ಧೋರಣೆ ಅವರದಾಗಿತ್ತು. ಇದನ್ನು ಅವರ ಜ್ಞಾಪಕಚಿತ್ರ ಶಾಲೆ ಸಂಕಲನಗಳಲ್ಲಿ ಗಮನಿಸಬಹುದು. ಬದುಕಿನ ಎಲ್ಲ ಒಳಿತುಗಳ ಪರಿಣಾಮವಾದ ಸಂಸ್ಕೃತಿಯ ಒಂದು ಸುವರ್ಣ ಮಾಧ್ಯಮದ ಹದ ಹಾಗೂ ಸಂಸ್ಕಾರಗಳ ಪರಿಣಾಮದಿಂದ ಉಂಟಾದ ಒಂದು ಸದಭಿರುಚಿಯನ್ನು ನಾವು ಈ ಸಂಕಲನದಲ್ಲಿ ಸ್ಪಷ್ಟವಾಗಿ ಗಮನಿಸಬಹುದು.</p>
								<p>ಈ ಕೃತಿಯ ಕೊನೆಯಲ್ಲಿನ ಅವರ ಟಿಪ್ಪಣಿಗಳು ಉಪಯುಕ್ತವಾಗಿದೆ. ‘ಶಬ್ದಕ್ಕೆ ಟಿಪ್ಪಣಿ ನಿಘಂಟುವಿನಿಂದ | ಭಾವಕ್ಕೆ ಟಿಪ್ಪಣಿ ಭಗವಂತನಿಂದ ||’ ಎನ್ನುವುದು ಟಿಪ್ಪಣಿಗಳನ್ನು ಕುರಿತ ಅವರ ನಿಲವು. 1931ರ ‘ವಿಶ್ವ ಕರ್ನಾಟಕ’ ಪತ್ರಿಕೆಯ ಉಗಾದಿ ವಿಶೇಷ ಸಂಚಿಕೆಯಲ್ಲಿ ‘ಆಧುನಿಕ ಕನ್ನಡ ವಾಙ್ಮಯ’ ಎಂಬ ತಮ್ಮ ಲೇಖನದಲ್ಲಿ ಡಿ.ವಿ.ಜಿ ಅವರ ಕವನಗಳನ್ನು ಕುರಿತು ಕೆ.ವಿ.ಪುಟ್ಟಪ್ಪ ಅವರು– ‘ಕನ್ನಡ ಕಬ್ಬವೆಣ್ಣು ಸನಾತನ ಮತ್ತು ನೂತನಗಳ ಮಧ್ಯೆ ಹೊಸ್ತಿಲ ಮೇಲೆ ನಿಂತಂತಿದೆ. ಅನೇಕ ಪದ್ಯಗಳು ವೃತ್ತ ಕಂದ ರೂಪವಾಗಿವೆ. ಆತ್ಮವು ನೂತನವಾದರೂ ವೇಷವು ಪುರಾತನವಾದದ್ದು’ ಎಂದು ಹೇಳಿರುವುದೂ, ವಿ. ಸೀತಾರಾಮಯ್ಯನವರು ‘ಗಹನ ಚಿಂತನದಿಂದ ತುಂಬಿದ್ದರೂ ಡಿ.ವಿ.ಜಿ ಅವರ ಪದ್ಯಗಳ ಅರ್ಥ ಯಾವಾಗಲೂ ಮಸಕಾಗುವುದಿಲ್ಲ’ ಎಂದಿರುವುದೂ ಉಚಿತವಾಗಿಯೇ ಇದೆ. ನವೋದಯ ಕಾಲಘಟ್ಟದ ಆರಂಭ ಕಾಲದಲ್ಲಿ ಪ್ರಕಟಗೊಂಡ ಈ ‘ನಿವೇದನ’ ಕವನ ಸಂಕಲನವು ಆಧುನಿಕ ಕನ್ನಡ ಸಾಹಿತ್ಯದ ಆರಂಭ ಕಾಲದ ಒಂದು ಮಹತ್ವದ ಕೃತಿಯಾಗಿದೆ.</p>

							</div>
						</div>
					</div>
					
					<div class="bb-item" id="item31">
						<div class="content">
							<div class="scroller">
								<h2>ಪ್ರಿಂರೋಜವಿಜಯಂ</h2>
								
									<p>`ಪ್ರಿಂರೋಜವಿಜಯಂ~  ಎಸ್.ಜಿ. ಗೋವಿಂದರಾಜ ಅಯ್ಯಂಗಾರ‌್ಯ ಅವರ ಕಾದಂಬರಿ. ಇದರ ಮೊದಲ ಮುದ್ರಣ 1913ರ ಸೆಪ್ಟೆಂಬರ್‌ನಲ್ಲಿಯೂ, ಎರಡನೇ ಮುದ್ರಣ 1924ರ ಅಕ್ಟೋಬರ್‌ನಲ್ಲಿಯೂ ನಡೆದಿದೆ. 1926ರಲ್ಲಿ ಇದರ ಮೂರನೇ ಮುದ್ರಣವನ್ನು ಬೆಂಗಳೂರು ಸಿಟಿಯ ಬಿ.ಶ್ರೀನಿವಾಸ ಅಯ್ಯಂಗಾರ‌್ಯರು ಮುದ್ರಿಸಿದ್ದಾರೆ. </p>
									<p>ಈ ಕಾದಂಬರಿಯ ಮೂರನೆಯ ಆವೃತ್ತಿಯ ಬೆಲೆ 1 ರೂಪಾಯಿ 8 ಆಣೆ. ಒಂದನೇ ಅಷ್ಟ ಕಿರೀಟಾಕಾರದ ಈ ಕಾದಂಬರಿಯು 200 ಪುಟಗಳಿದ್ದು, 32ಅಧ್ಯಾಯಗಳನ್ನೊಳಗೊಂಡಿದೆ. ಕಾದಂಬರಿಯ ಆರಂಭಕ್ಕೆ, ಪುಸ್ತಕದ ಮೂಲಕ ಕರ್ತೃವಾದ ಇಂಗ್ಲೀಷ್ ಮಹಾಕವಿ ಆಲಿವರ್ ಗೋಲ್ಡ್‌ಸ್ಮಿತ್‌ನ ಸಂಕ್ಷಿಪ್ತ ಜೀವನಚರಿತ್ರೆ ಇದೆ. ಇದು ಔಚಿತ್ಯಪೂರ್ಣವಾಗಿದ್ದು ತುಂಬಾ ಉಪಯುಕ್ತವಾಗಿದೆ.</p>
									<p>ಹೊಸಗನ್ನಡ ಕವಿತೆಯ ಹುಟ್ಟಿನ ಸಂದರ್ಭದ ಮಹತ್ವದ ಕವಿ ಎಸ್.ಜಿ.ನರಸಿಂಹಾಚಾರ್ಯರ ತಮ್ಮಂದಿರೇ ಈ ಎಸ್.ಜಿ. ಗೋವಿಂದಾಚಾರ್ಯರು. ಇವರಿಬ್ಬರೂ `ಕರ್ಣಾಟಕ ಕಾವ್ಯಮಂಜರಿ~ ಮತ್ತು `ಕಾವ್ಯಕಲಾನಿಧಿ~ಯ ಪ್ರವರ್ತಕರೂ ಪ್ರೊಪ್ರೈಟರೂ ಆದ ರಾಮಾನುಜಯ್ಯಂಗಾರ‌್ಯ ಅವರ ಬಂಧುಗಳು, ಆಧುನಿಕಪೂರ್ವ ಕನ್ನಡ ಸಾಹಿತ್ಯ ನಿರ್ಮಿತಿಯ ಒಂದು ಕುಟುಂಬಕ್ಕೆ ಸೇರಿದವರು.</p>
									<p>ಈ ಕಾದಂಬರಿಯು ಆಲಿವರ್ ಗೋಲ್ಡ್‌ಸ್ಮಿತ್ ಎಂಬ ಇಂಗ್ಲೀಷ್ ಕವಿಯ THE VICAR OF WAKEFIELD ಎಂಬ ಕಾದಂಬರಿಯ ಗದ್ಯಾನುವಾದ. ಪ್ರಥಮ ಮುದ್ರಣದ ಅವತಾರಿಕೆಯಲ್ಲಿ ಕೃತಿಕಾರರು ಹೀಗೆ ಹೇಳಿದ್ದಾರೆ:</p>
									<p>`ಇದು ಇಂಗ್ಲೀಷ್ ಭಾಷೆಯಲ್ಲಿ ಪ್ರಖ್ಯಾತವಾಗಿ, ನೀತಿಬೋಧಕವಾಗಿ, ಮೃದುಪದಪುಂಜರಂಜಿತವಾದ ಗೋಲ್ಡ್‌ಸ್ಮಿತ್ ಎಂಬ ಕವಿವರನ `ದಿ ವಿಕಾರ್ ಆಫ್ ವೇಕ್‌ಫೀಲ್ಡ್~ (THE VICAR OF WAKEFIELD)) ಎಂಬ ಗ್ರಂಥದ ಗದ್ಯಾನುವಾದವು. ಇದನ್ನು ಕೂಡಿದ ಮಟ್ಟಿಗೆ ಶುದ್ಧವಾದ, ಸುಲಭವಾದ ಭಾಷೆಯಲ್ಲಿ ಬರೆದು, ತನ್ಮೂಲಕ ಮೂಲಗ್ರಂಥದಲ್ಲಿರುವ ಸಂದರ್ಭಗಳನ್ನೂ ಪಾತ್ರಗಳನ್ನೂ, ಯಥಾವತ್ತಾಗಿ ಇರಿಸಿ, ಆಂಗ್ಲೇಯರ ಮಧ್ಯಮಶ್ರೇಣಿಯವರ ನಡೆನುಡಿಗಳನ್ನು ಕನ್ನಡಿಗರೆಲ್ಲರಿಗೂ ತಿಳಿಸಲು ಪ್ರಯತ್ನಿಸಿರುವೆನು~.</p>
									<p>ಕಾದಂಬರಿಯ ಆರಂಭದಲ್ಲಿ, ಒಂದು ಕಂದಪದ್ಯದಲ್ಲಿ ಶ್ರೀಕೃಷ್ಣನ ಪ್ರಾರ್ಥನೆಯಿದೆ. ಮುಂದಿನ ಮತ್ತೇಭ ವಿಕ್ರೀಡಿತ ಛಂದೋರೂಪದ ವೃತ್ತ ಹೀಗಿದೆ:</p>
									
									<div align="center">
									<p>ಜಗದೊಳೆ ಸತ್ಯಮೆ ಗೆಲ್ಗುಮೆಂದು ನುಡಿವಾ ತತ್ತ್ವಾರ್ಥಮಂ ಪೆಣ್ಗೆ ಬಾ<br/>ಲಗಣಕ್ಕೊಯ್ಯನೆ ಬೋಧೆಗೆಯ್ಯಲೆಳಸುತ್ತಿಂಗ್ಲಿಷ್ ಕಥಾರೂಪದಿಂ <br/>ಸೊಗಮುಣ್ಮುತ್ತಿರೆ ಗೋಲ್ಡ್ ಸ್ಮಿದಾಖ್ಯಕವಿವರ್ಯಂ ಪೇಳ್ದನಾ ಗ್ರಂಥಮೇ <br/>ಸುಗುಣಜ್ಞರ್ ನೆರೆ ಮಚ್ಚುವಂತೆಸೆವುದೀ ಕರ್ಣಾಟಗದ್ಯೋಕ್ತಿಯೊಳ್</p>
									</div>

									<p>`ಜಗತ್ತಿನಲ್ಲಿ ಸತ್ಯವೇ ಗೆಲ್ಲುತ್ತದೆ ಎಂದು ನುಡಿಯುವ ತತ್ತ್ವವನ್ನು ಹೆಂಗಸರಿಗೆ ಮಕ್ಕಳಿಗೆ ಸಾರುವ ಕಥಾರೂಪದಿಂದ ಸೊಗಸು ಹೊಮ್ಮುವಂತೆ ಗೋಲ್ಡ್‌ಸ್ಮಿತ್ ಕವಿಯು ಇಂಗ್ಲೀಷ್‌ನಲ್ಲಿ ರಚಿಸಿದನು. ಆ ಗ್ರಂಥವೇ ಕನ್ನಡ ಭಾಷೆಯಲ್ಲಿ ಗದ್ಯರೂಪದಲ್ಲಿ ಗುಣಗ್ರಾಹಿಗಳು ಚೆನ್ನಾಗಿ ಮೆಚ್ಚುವ ಹಾಗೆ ಶೋಭಿಸುತ್ತಿದೆ~ ಎಂಬುದು ಈ ಪದ್ಯದ ತಾತ್ಪರ್ಯ.</p>
									<p>`ಇಂಗ್ಲೀಷಿನಿಂದ ಕನ್ನಡದ ಭಂಡಾರವನ್ನು ತುಂಬಬೇಕು ಎನ್ನುವ ಆಕಾಂಕ್ಷೆ ಗೋವಿಂದರಾಜ ಅಯ್ಯಂಗಾರ‌್ಯರಲ್ಲಿ ಇತ್ತು~ ಎಂದು ಪ್ರೊ.ಎಸ್. ಅನಂತನಾರಾಯಣ ಅವರು ಅಭಿಪ್ರಾಯಪಡುವುದು ಸರಿಯಾಗಿಯೇ ಇದೆ ಎಂಬುದಕ್ಕೆ ಈ ಕೃತಿ ಮತ್ತು ಮೇಲಿನ ಈ ಪದ್ಯ ಒಳ್ಳೆಯ ನಿದರ್ಶನವಾಗಿದೆ. ಆ ಕಾಲದಲ್ಲಿ ಈ ಧೈರ್ಯ ಕನ್ನಡ ಸಾಹಿತ್ಯದ ಮುನ್ನಡೆಗೆ ಅಗತ್ಯವಾಗಿತ್ತು.</p>
									<p>ಮೂಲಕೃತಿ `ದಿ ವಿಕಾರ್ ಆಫ್ ವೇಕ್‌ಫೀಲ್ಡ್~ ಕೃತಿಯ ಪ್ರತಿ ಅಧ್ಯಾಯದ ಆರಂಭದಲ್ಲಿರುವಂತೆ `ಪ್ರಿಂರೋಜವಿಜಯಂ~ ಕನ್ನಡ ಅನುವಾದದಲ್ಲಿಯೂ ಪ್ರತಿ ಅಧ್ಯಾಯದ ಆರಂಭದಲ್ಲಿ ಆಯಾ ಅಧ್ಯಾಯದ ಇಡೀ ಸಾರಾಂಶವನ್ನು ಒಂದೆರಡು ವಾಕ್ಯಗಳಲ್ಲಿ ನೀಡಲಾಗಿದೆ. ಉದಾಹರಣೆಗೆ:</p>
									<p>Chapter 4: A proof that even the humblest fortune may grant happiness, which depends not on circumstances, but constitution. (ನಾಲ್ಕನೆಯ ಅಧ್ಯಾಯ : ಮನುಷ್ಯನು ಎಂತಹ ದೀನದಶೆಯಲಿಯ್ಲೂ ಸುಖಪಡಬಹುದು. ಸುಖಕ್ಕೆ ಮನಸ್ಸೇ ಕಾರಣ).</p>
									<p>ಇಂಗ್ಲೀಷ್ ಕೃತಿಯ ಎಂಟನೇ ಅಧ್ಯಾಯದಲ್ಲಿ 39 Quartret ಗಳಿರುವ A Ballad ಎಂಬ ಪದ್ಯಭಾಗವಿದೆ. ಇದಕ್ಕೆ ಸಂವಾದಿಯಾಗಿ ಕನ್ನಡ ಕೃತಿಯಲ್ಲಿ ಈ ಲಾವಣಿಯನ್ನು ಲೇಖಕರ ಅಣ್ಣಂದಿರಾದ ಎಸ್.ಜಿ.ನರಸಿಂಹಾಚಾರ್ಯರು ನಲವತ್ತು ಕಂದಪದ್ಯಗಳಲ್ಲಿ ಅನುವಾದಿಸಿರುವುದು ಕುತೂಹಲಕರವಾಗಿದೆ. ನಿದರ್ಶನಕ್ಕಾಗಿ ಒಂದು ಪದ್ಯಭಾಗ ಗಮನಿಸಬಹುದು.</p>

									<p>For here forlorn and lost I tread,<br/>With fainting steps and slow;<br/> Where wilds, immeasurably spread,<br/> Seem lengthening as I go.<br/></p>
									
									<div align="center">
								    <p>ಆರುಮೊಡನಿಲ್ಲವಕ್ಕಟ <br/> ದಾರಿಯನರಿಯೆಂ ಬಳಲ್ದು ಮೆಲ್ಲನದೆನಿತಂ <br/> ದೂರಮನೆಯ್ದುವೆನನಿತುಮ <br/> ಪಾರಮೆನಿಪ್ಪಡವಿ ಬಳೆವ ತೆರದಿಂ<br/></p>
									</div>

									<p>ಹೀಗೆಯೇ ಮೂಲದ 17ನೇ ಅಧ್ಯಾಯದಲ್ಲಿ On the death of a mad dog ಎಂಬ Elegy ಇದೆ. ಇದನ್ನು ಸ್ವತಃ ಲೇಖಕರೇ ಹದಿನಾರು ದ್ವಿಪದಿಗಳಿರುವ `ಹುಚ್ಚು ನಾಯ ಮರಣ~ ಎಂಬ  ಚರಮಗೀತೆಯಾಗಿ ಕನ್ನಡಕ್ಕೆ ತಂದಿದ್ದಾರೆ.</p>
									<p>ಕನ್ನಡದಲ್ಲಿ ಕಾದಂಬರಿ ಪ್ರಕಾರ ಉಗಮಗೊಂಡು ವಿಕಾಸವಾಗುತ್ತಿದ್ದ ಘಟ್ಟದಲ್ಲಿ ಬಂದ ಕಾದಂಬರಿಗಳ ಸಾಲಿನಲ್ಲಿ ಗೋವಿಂದರಾಜ ಅಯ್ಯಂಗಾರ‌್ಯರ `ಪ್ರಿಂರೋಜವಿಜಯಂ~ ಕೃತಿಗೆ ಒಂದು ಐತಿಹಾಸಿಕ ಸ್ಥಾನವಿದೆ.</p>

							</div>
						</div>
					</div>
					
					<div class="bb-item" id="item32">
						<div class="content">
							<div class="scroller">
						       <h2>ರಘುನಾಥಸಿಂಹ</h2>
								
								<p>`ರಘುನಾಥಸಿಂಹ~ ಎಂ.ಟಿ.ವಲ್ಲಭಯ್ಯಂಗಾರ್ಯ ಅವರ ಐತಿಹಾಸಿಕ ಕಾದಂಬರಿ. 1922ರಲ್ಲಿ ದ್ವಿತೀಯ ಆವೃತ್ತಿ ಪ್ರಕಟವಾದಾಗ, ಮುದ್ರಣಗೊಂಡ ಪ್ರತಿಗಳ ಸಂಖ್ಯೆ 1500. ಆಗಿನ ಇದರ ಕ್ರಯ 1 ರೂಪಾಯಿ 12 ಆಣೆ. ಕೋಟೆ ಸಿಟಿ ಮುದ್ರಣಾಲಯ, ಬೆಂಗಳೂರು- ಇಲ್ಲಿ ಅಚ್ಚಾದ ಈ ಕೃತಿ ನಂಜನಗೂಡು-ನಂದಿನೀ-ಹಿತೈಷಿಣೀ-ಮಾತೃಮಂದಿರದಿಂದ ಪ್ರಕಟಗೊಂಡಿದೆ. ಈ ಹಿತೈಷಿಣಿ ಬೇರೆ ಯಾರೂ ಅಲ್ಲ- ಆ ಕಾಲದ ಪ್ರಸಿದ್ಧ ಲೇಖಕಿ ನಂಜನಗೂಡು ತಿರುಮಲಾಂಬ.</p>
								<p>ಕೃತಿಯ ಪ್ರಥಮ ಮುದ್ರಣದ ಕುರಿತ ಮಾಹಿತಿ ಎಲ್ಲೂ ದೊರಕುತ್ತಿಲ್ಲ. ಲೇಖಕರು 1913ರಲ್ಲಿ ಮತ್ತೊಂದು ಕಾದಂಬರಿಯನ್ನು ಬರೆದಿರುವುದರಿಂದ ಸುಮಾರು 1910ರಲ್ಲಿ ಇದು ಮೊದಲು ಮುದ್ರಣವಾಗಿರಬಹುದೆಂದು ಅಂದಾಜು ಮಾಡಲು ಅಡ್ಡಿಯಿಲ್ಲ. ಕೃತಿಯ ಹಿಂದಿನ ರಕ್ಷಾಪುಟದಲ್ಲಿ `ಹಿತೈಷಿಣೀ ಮಾತ್ರಮಂದಿರಂ, ನಂಜನಗೂಡು~ ಸಂಸ್ಥೆಯ ಜಾಹೀರಾತಿದೆ. ಆ ಕಾಲದ ಪುಸ್ತಕ ಪ್ರಕಟಣೆಯ ಜಾಹಿರಾತಿನ ಒಂದು ವಾಕ್ಯ ಗಮನಿಸಿ: `ಪ್ರಕೃತದಲ್ಲಿ ನಮ್ಮ ಕರ್ನಾಟಕನಂದಿನಿಯು ತನ್ನ ತೃತೀಯ ವರ್ಷದ ಒಂಬತ್ತನೆಯ ಸಂಚಿಕೆಯಲ್ಲಿ- ಅಂದು ತನ್ನ ಸೋದರಿಯರಿಗೆ ಕೊಟ್ಟಿದ್ದ ಆಶ್ವಾಸನದಂತೆ ಇಂದಿನ ಕರ್ನಾಟಕನಂದಿನಿಯೇ ಭಾರತನಂದಿನಿಯೆನಿಸುವಳು. ನಂದಕಂದನ ದಯೆಯಿಂದ ಭಾರತನಂದಿನಿಯೆನಿಸಿ ಮುಂದಿನ ವಿಜಯದಶಮಿಯಿಂದ ಮತ್ತೆ ಅಜ್ಞಾತವಾಸವನ್ನುಳಿದು ನಿಯಮವನ್ನು ಹಿಡಿದು, ಕಾಲಕ್ರಮವನ್ನು ಅನುಸರಿಸಿ, ಶುದ್ಧಭಾಷೆ, ಶುದ್ಧಭಾವನೆಗಳಿಂದ ಕೂಡಿ, ನಿಷ್ಪಕ್ಷಪಾತವಾಗಿಯೂ ನಿರ್ವಿವಾದವಾಗಿಯೂ ಇರತಕ್ಕ ಉದಾತ್ತ ವಿಚಾರಗಳನ್ನು ಪ್ರತಿಪಾದಿಸುವುದರಿಂದ ಸೋದರಿಯರನ್ನು ಆಪ್ಯಾಯಗೊಳಿಸುವುದನ್ನು ಮುಖ್ಯಗುರಿಯಾಗಿಟ್ಟುಕೊಂಡು ಹೊರಹೊರಡುವವಳಾಗಿರುವಳು~.</p>
								<p>ವಲ್ಲಭಯ್ಯಂಗಾರ್ಯರು 1913ರಲ್ಲಿ `ಮಾಲಿನೀ~ ಎಂಬ ಕಾದಂಬರಿಯನ್ನೂ, 1921ರಲ್ಲಿ ಆಧುನಿಕ ನ್ಯಾಯ ವಿಚಾರಣೆಯ ರೂಪದಲ್ಲಿ ಬರೆದ ಪೌರಾಣಿಕ ಕಥಾವಸ್ತುವನ್ನುಳ್ಳ `ಅಂಗದನ ಫಿರ್ಯಾದಿ~ ಎಂಬ ಕಾದಂಬರಿಯನ್ನೂ ರಚಿಸಿರುತ್ತಾರೆ. </p>
								<p>ಆರಂಭದ ಒಳಪುಟಗಳಲ್ಲಿ ಗ್ರಂಥಕರ್ತರು- `ಸಮರ್ಪಣೆ- ನನ್ನ ಪರಮಗುರುಗಳೂ ಹಿತಾಕಾಂಕ್ಷಿಗಳೂ ಆಗಿದ್ದು ಶ್ರಿಮದ್ರಾಮಾಯಣ ಪಾರಾಯಣ ಮಾಡುತ್ತಿರುವಾಗಲೇ ಶ್ರಿಮದಾಚಾರ್ಯರ ತಿರುವಡಿಯನ್ನೈದಿದ ನನ್ನ ತೀರ್ಥಪಾದರು ಮುಡುಂಬೆ ತಿರುಮಲಾಚಾರ್ಯರವರ ಜ್ಞಾಪಕಾರ್ಥವಾಗಿ ಈ ಗ್ರಂಥವು ಸಮರ್ಪಿಸಲ್ಪಟ್ಟಿದೆ~ ಎಂಬ ಒಕ್ಕಣೆಯಿದೆ.</p>
								<p>ಈ ಕಾದಂಬರಿಗೆ ಮೂಲ ಆಕರ ಬಂಗಾಳಿ ಭಾಷೆಯ ಆ ಕಾಲದ ಪ್ರಸಿದ್ಧ ಲೇಖಕರಾದ ರಮೇಶ್‌ಚಂದ್ರ ದತ್ತರವರ `ಜೀವನ ಪ್ರಭಾತ~ ಎಂಬ ಐತಿಹಾಸಿಕ ಕಾದಂಬರಿ. ಪೀಠಿಕೆಯಲ್ಲಿ ಗ್ರಂಥಕರ್ತರು ಹೇಳಿರುವ ಈ ಮಾತುಗಳನ್ನು ಗಮನಿಸಿ: `ಇದು ವಂಗ ಭಾಷೆಯಲ್ಲಿ ಪ್ರಸಿದ್ಧ ಲೇಖಕರಾದ ಶ್ರಿಮಾನ್ ರೊಮೇಶಚಂದ್ರ ದತ್ತರವರಿಂದ ಬರೆಯಲ್ಪಟ್ಟ `ಜೀವನ ಪ್ರಭಾತ~ವನ್ನು ಅನುಸರಿಸಿ ಬರೆಯಲಾಗಿದೆ. ಈ ಮಾತೃಕೆಯನ್ನು ಆಂಧ್ರಭಾಷೆಯಲ್ಲಿ ನನಗೆ ಒದಗಿಸಿಕೊಟ್ಟು, ಭಾಷಾಂತರಿಸಲು ಅನುಮತಿಯನ್ನಿತ್ತ ತೆನಾಲಿ ಆಖ್ಯಾಯಿಕಾನಿಲಯದ ವ್ಯವಸ್ಥಾಪಕರಾದ ಶ್ರಿಮಾನ್ ಶಿವಶಾಸ್ತ್ರಿಗಳವರಿಗೆ ತುಂಬ ಕೃತಜ್ಞನಾಗಿರುತ್ತೇನೆ~.</p>
								<p>ಅಚ್ಚಿನಲ್ಲಿ ತುಂಬಾ ದೋಷಗಳಿದ್ದು ಹಲವಾರು ಕಡೆ ಒಡೆದ ಅಕ್ಷರಗಳೂ ಕೆಲವೆಡೆ ಅಸ್ಪಷ್ಟವಾಗಿರುವ ಅಕ್ಷರಗಳೂ ಇವೆ. ಇವನ್ನು `ಹಿತೈಷಿಣಿ~ಯವರು ಗುರುತಿಸಿ- `ಇನ್ನು ಮುಂದಿನ ಗ್ರಂಥಗಳಿಗೆ ಹೊಸ ಅಕ್ಷರಗಳನ್ನು ಉಪಯೋಗಿಸಿ, ಅಂದವಾಗಿಯೂ ಶುದ್ಧವಾಗಿಯೂ ಪ್ರಕಟಿಸಿ ಇದರಿಂದಾದ ಕೊರತೆಯನ್ನು ತುಂಬಿಸಿಕೊಡುವವೆಂದೂ ನಮ್ಮ ಸಹೃದಯವಾಚಕರಲ್ಲಿ ಸವಿನಯವಾಗಿ ನಿವೇದಿಸುವೆವು~ ಎಂದು ನಿವೇದಿಸಿಕೊಂಡಿದ್ದಾರೆ. ಕೊನೆಯಲ್ಲಿ 5 ಪುಟಗಳಷ್ಟು ದೀರ್ಘವಾದ ಶುದ್ಧಿಪತ್ರಿಕೆಯನ್ನು ನೀಡಲಾಗಿದೆ.</p>
								<p>ಶಿವಾಜಿ ಮಹಾರಾಜನ ಆಳ್ವಿಕೆಯ ಸಂದರ್ಭದಲ್ಲಿ ಒಬ್ಬ ರಾಜಪುತ್ರನಾಗಿ ಹುಟ್ಟಿದರೂ ಕಡು ಕಷ್ಟಕ್ಕೆ ಗುರಿಯಾಗಿಯೂ ರಾಜಭಕ್ತಿಯನ್ನು ಮೆರೆದ ರಘುನಾಥಸಿಂಹ ಎಂಬ ಧೀರನೇ ಈ ಕತೆಯ ನಾಯಕ. ಅನುವಾದವಾಗಿದ್ದರೂ ಸ್ವಾತಂತ್ರ್ಯ ಸಂಗ್ರಾಮದ ಸಂದರ್ಭದಲ್ಲಿ ಇಂತಹ ವಸ್ತುವನ್ನು ಒಳಗೊಂಡ ಕೃತಿ ಕನ್ನಡದಲ್ಲಿ ಆ ಕಾಲಕ್ಕೇ ಹುಟ್ಟಿಕೊಂಡಿರುವುದು ಔಚಿತ್ಯಪೂರ್ಣವಾಗಿದೆ.</p>
								<p>ಡೆಮ್ಮಿ ಅಷ್ಟದಳಾಕಾರದ, 196 ಪುಟಗಳನ್ನೊಳಗೊಂಡ ಈ ಕಾದಂಬರಿಯಲ್ಲಿ- ರಘುನಾಥಸಿಂಹ, ಸರಳಬಾಲೆ, ಷಾಯಿಸ್ಥಾಖಾನ, ಪುರೋಹಿತನು, ರಾಜಾ ಜಸವಂತಸಿಂಹ, ಶ್ರಿಶಿವಾಜಿ, ಶುಭಕಾರ್ಯವು, ರಾಜಗಡಕ್ಕೆ ಪ್ರಯಾಣ, ರಾಜಾಜಯಸಿಂಹ, ದುರ್ಗದವಿಜಯ, ಬಹುಮಾನ, ಚಂದ್ರರಾಯ, ಭವಾನೀಮಂದಿರ, ಗೋಸಾಯಿ ಸೀತಾಪತಿ, ರಾಮಸಿಂಹ, ದೆಹಲಿ ನಗರ, ಆಗಂತುಕ, ಔರಂಗಜೇಬ, ಅಸ್ವಸ್ಥತೆ, ಆರೋಗ್ಯ, ಪರಿವರ್ತನೆ, ಪುನರಾಗಮನ, ಆಗಮನ, ವಿಚಾರಣೆ, ಉಪಸಂಹಾರ- ಎಂಬ ಶೀರ್ಷಿಕೆಯ ಒಟ್ಟು 25 ಅಧ್ಯಾಯಗಳಿವೆ.</p>
								<p>ಮಹಾದೇವಜೀ ನ್ಯಾಯಶಾಸ್ತ್ರಿ ಎಂಬ ಬ್ರಾಹ್ಮಣನ ವೇಷಾಂತರದಲ್ಲಿದ್ದ ಶಿವಾಜಿಯು ಷಾಯಿಸ್ತಾಖಾನನಿಗೆ ಒಂದೆರಡು ಕಡೆ ಸಂಸ್ಕೃತದ ಶ್ಲೋಕಗಳಲ್ಲಿ ಉತ್ತರ ನೀಡುವ ಸಂದರ್ಭ ಕುತೂಹಲಕಾರಿಯಾಗಿದೆ. `ಸಿಂಹಗಢದ ವಾರ್ತೆಯೇನು?~ ಎಂದಾಗ ಅದಕ್ಕುತ್ತರವಾಗಿ- `ಸನ್ತಿ ನದ್ಯೋದಂಡಕೇಷು ತಥಾ ಪಂಚವಟೀವನ ಸರಯೂವಿಚ್ಛೇದದುಃಖಂ ರಾಘವಸ್ತು ಕಥಂಸಹೇತ್‌~ ಎಂದರೆ, `ಸಿಂಹಗಢ ಮೊದಲಾದ ಅನೇಕ ದುರ್ಗಗಳಿದ್ದರೂ ಪೂನಾ ನಿಮ್ಮ ಕೈಲಿ ಸಿಕ್ಕಿರುವುದು. ಶಿವಾಜೀ ಪ್ರಭುವು ತದ್ವಿಯೋಗ ಸಂತಾಪವನ್ನು ಹೇಗೆ ಮರೆಯುವನು~ ಎಂದು ಹೇಳುವನು. ಮತ್ತೊಂದು ಶ್ಲೋಕ: `ನವಿಜ್ಞಾಪಯಿತುಂ ಶಕ್ತಃ ಸ್ವಾಭಿಲಾಷಂಹಿಜಾತಕಃ ಜ್ಞಾತ್ವಾತು ತಂ ಜಲಧರ ಪರಿತೋಷಯತಿ ಯಾಚಕಂ~ (ಕೆಲವು ಪಟ್ಟಣಗಳನ್ನು ಕಳೆದುಕೊಂಡ ನಮ್ಮ ಪ್ರಭುಗಳು ಸಂಧಿ ಮಾಡಿಕೊಳ್ಳುವುದಕ್ಕೆ ಕೂಡ ಲಜ್ಜೆಪಡುವರು. ಅವರ ಮನೋರಥವನ್ನು ಗ್ರಹಿಸಿ ಅನುಗ್ರಹಪೂರ್ವಕವಾಗಿ ಯಾವುದನ್ನು ಕೊಟ್ಟರೂ ಅದನ್ನು ಅಂಗೀಕರಿಸುವರು).</p>
								<p>19ನೇ ಶತಮಾನದ ಮೊದಲ ಪಾದದಲ್ಲಿ ಕನ್ನಡದಲ್ಲಿ ಕಾದಂಬರೀ ಪ್ರಕಾರ ಶಿಲ್ಪವಿನ್ಯಾಸದ ದೃಷ್ಟಿಯಿಂದ ಮತ್ತು ಗುಣಾತ್ಮಕವಾಗಿ ವಿಕಾಸಗೊಳ್ಳುತ್ತಿದ್ದ ಕಾಲಘಟ್ಟ. ಈ ಸಮಯದಲ್ಲಿ ಬಂದಂತಹ ಈ ಕಾದಂಬರಿಯು ಅಂದಿನ ಕನ್ನಡ ಕಾದಂಬರಿಗಳ ರಾಚನಿಕ ಸ್ವರೂಪವನ್ನು ತಿಳಿಸಿಕೊಡುವ ನಿಟ್ಟಿನಲ್ಲಿ ಐತಿಹಾಸಿಕ ಮಹತ್ವ ಹೊಂದಿದೆ.</p>

							</div>
						</div>
					</div>
					
					<div class="bb-item" id="item33">
						<div class="content">
							<div class="scroller">
								<h2>ವಿಲಿಯಂ ರೀವ್ ಅವರ  `ಕನ್ನಡ-ಇಂಗ್ಲಿಷ್ ನಿಘಂಟು</h2>
								
								<p>ವಿಲಿಯಂ ರೀವ್ ಅವರ A Dictionary, Carnataka And English ಎಂಬ `ಕನ್ನಡ-ಇಂಗ್ಲಿಷ್ ನಿಘಂಟು~ ಜುಲೈ 14, 1832ರಲ್ಲಿ ಮದರಾಸಿನ ದಿ ಗವರ‌್ನಮೆಂಟ್ ಗೆಜೆಟ್ ಪ್ರೆಸ್‌ನಲ್ಲಿ ಮೊದಲ ಬಾರಿಗೆ ಮುದ್ರಣಗೊಂಡಿದೆ.</p>
								<p>ಈ ಕೃತಿಯನ್ನು Respectfully Inscribed, By their most obedient and most humble Servent ಆದ ವಿಲಿಯಂ ರೀವ್ `ಅವರು ಅಂದಿನ ಮದ್ರಾಸ್ ಗವರ್ನರ್ ಆಗಿದ್ದ Right Honourable S.R.Lushington ಅವರಿಗೆ, ಯುನೈಟೆಡ್ ಈಸ್ಟ್ ಇಂಡಿಯ ಕಂಪನಿಯ ನಿರ್ದೇಶಕ ಮಂಡಳಿಗೆ ಹಾಗೂ ತಮ್ಮ ಸಹೋದ್ಯೋಗಿಗಳು ಮತ್ತು ಕೆಲಸಗಾರರಿಗೆ `ಅರ್ಪಣೆ~ ಮಾಡಿರುತ್ತಾರೆ.</p>
								<p>ಇದೇ ವಿಲಿಯಂ ರೀವ್ ಅವರ A Dictionary, ENGLISH AND CARNATACA ಎಂಬ ಇಂಗ್ಲಿಷ್-ಕನ್ನಡ ನಿಘಂಟು 1824ರಲ್ಲಿ ಮದರಾಸಿನಲ್ಲಿನ ಈಸ್ಟ್ ಇಂಡಿಯ ಕಂಪನಿಯ ಫೋರ್ಟ್ ಸೆಂಟ್ ಜಾರ್ಜ್‌ನ ಕಾಲೇಜ್ ಪ್ರೆಸ್ಸಿನಲ್ಲಿ ಮುದ್ರಣವಾಯಿತು ಎಂದು ಶ್ರೀನಿವಾಸ ಹಾವನೂರರು ಹೇಳಿದರೆ,(`ಹೊಸಗನ್ನಡದ ಅರುಣೋದಯ~), ಈ ಕೋಶವು ಪ್ರಪ್ರಥಮವಾಗಿ ನಿಘಂಟು ವಿಜ್ಞಾನದ ವಿಧಾನಶಾಸ್ತ್ರವನ್ನು ಅಳವಡಿಸಿ ರಚಿಸಲಾಗಿರುವ ಕನ್ನಡದ ಮೊದಲ ನಿಘಂಟು ಎಂದು ಐ.ಮಾ.ಮುತ್ತಣ್ಣನವರು (`19ನೇ ಶತಮಾನದಲ್ಲಿ ಪಾಶ್ಚಾತ್ಯ ವಿದ್ವಾಂಸರ ಕನ್ನಡ ಸೇವೆ~, 1992) ಅಭಿಪ್ರಾಯಪಡುತ್ತಾರೆ.</p>
								<p>1466 ಫೋಲಿಯೋ (folio)  ಪುಟಗಳ ಈ ನಿಘಂಟು ಎರಡು ಸಂಪುಟಗಳಲ್ಲಿದೆ. ರೆವರೆಂಡ್ ಎಫ್.ಕಿಟ್ಟೆಲ್ ಅವರು ಆಧುನಿಕ ಕನ್ನಡ ನಿಘಂಟುಕಾರರ ಮುಕುಟಮಣಿಯಾದರೆ, ವಿಲಿಯಂ ರೀವ್ ಅವರು ಆಧುನಿಕ ಕನ್ನಡ ನಿಘಂಟುಗಳ ಜನಕ. ಈ ಅಂಶವನ್ನು ಮುಂದಿನ ನಿದರ್ಶನಗಳಿಂದ ಪುಷ್ಟೀಕರಿಸಬಹುದು:</p>
								<p>1844ರಲ್ಲಿ ಜಾನ್ ಗ್ಯಾರೆಟ್ ರಚಿಸಿದ English and canarese vocabulary of familiar words with easy sentences, 1858ರಲ್ಲಿ ಬಂದ ಡೇನಿಯಲ್ ಸ್ಯಾಂಡರ‌್ಸನ್‌ನ A Dictionary, Canarese and English,1861ರಲ್ಲಿ ಎತಿಯೇನ್ ಲೂಯಿ ಶಾರ್ಬೊನೊ ಅವರು ಸಿದ್ಧಪಡಿಸಿದ ಲ್ಯಾಟಿನ್ ಕನ್ನಡ ಕೋಶವಾದ DICTIONARY LATINO CANARESE(ಲತೀನ್ ಕನ್ನಡ ನಿಘಂಟು),</p>
								<p>1867ರಲ್ಲಿ ದೇಶೀಯ ಪಂಡಿತರಾದ ಎಸ್. ರಾಮಸ್ವಾಮಿಯವರು ಸಿದ್ಧಪಡಿಸಿ ಪ್ರಕಟಿಸಿದGrammatical Vocabulary in English and Canarese, Classified under the various parts of speech, 1876ರಲ್ಲಿ ಎಫ್.ಜೀಗ್ಲರ್ ಪ್ರಕಟಿಸಿದ English-Kannada dictionary, </p>
								<p>1894ರಲ್ಲಿ F.Kittel, 1899ರಲ್ಲಿ ರೆವರೆಂಡ್ ಜೆ.ಬೂಕರ್ ರಚಿಸಿದ Kannada-English Dictionary ಹಾಗೂ 1899ರಲ್ಲಿ ಕ್ರಿಸ್ತಾನುಜ ವಾತ್ಸ ರಚಿಸಿದ The English-Kannada Pocket Dictionary  ಈ ಮುಂತಾದ ಆಧುನಿಕ ನಿಘಂಟುಗಳಿಗೆ ರೀವ್ ಅವರ ನಿಘಂಟೇ ಮೂಲ ಆಕರವಾಗಿದೆ ಮತ್ತು ಅವರೆಲ್ಲರೂ ಅದನ್ನು ಸ್ಮರಿಸಿದ್ದಾರೆ.</p>
								<p>ಆಶ್ಚರ್ಯವೆಂದರೆ, 1869ರಲ್ಲಿ ಪ್ರಕಟಗೊಂಡ ಗಂಗಾಧರ ಮಡಿವಾಳೇಶ್ವರ ತುರಮರಿಯವರ `ಶಬ್ದಮಂಜರಿ~ ಯಾವುದೇ ರೀತಿಯಿಂದಲೂ ರೀವ್ ಅವರ ನಿಘಂಟಿನಿಂದ ಪ್ರಭಾವಗೊಳ್ಳದೇ ಇದ್ದದ್ದು. ಬಹುಶಃ ಇದಕ್ಕೆ `ಶಬ್ದಮಂಜರಿ~ ಕೋಶವು ಏಕಭಾಷಿಕವಾದದ್ದು (ಕನ್ನಡ-ಕನ್ನಡ) ಇರಬಹುದು.</p>
								<p>ಈ ನಿಘಂಟಿನ ಮುದ್ರಣವನ್ನು ಕುರಿತು ಕೆಲವು ಅಂಶಗಳನ್ನು ಗಮನಿಸಬಹುದು. ದಾಮೋದರ ಬಾಳಿಗರು ತಮ್ಮ ಲೇಖನವೊಂದರಲ್ಲಿ (ತೆಂಕನಾಡು 1947)- `ಈಸ್ಟ್ ಇಂಡಿಯ ಕಂಪನಿ ತನ್ನ ಅಧಿಕಾರವನ್ನು ಉಪಯೋಗಿಸಿ ರೋಮನ್ ಲಿಪಿಯನ್ನು ದೇಶ ಭಾಷೆಗಳಿಗೆಲ್ಲ ರೂಢಿಯಲ್ಲಿ ತರಬೇಕೆಂಬವರೂ ಇದ್ದರು.</p>
								<p>ಆದರೆ ಆಗಿನ ಕಂಪನಿ ಸರಕಾರವು ಅಷ್ಟು ಉದ್ದಕ್ಕೆ ಹೋಗಲಿಲ್ಲ, ತಮ್ಮ ಆಡಳಿತ ಸೌಕರ್ಯಕ್ಕಾಗಿ ಅವರು ಕನ್ನಡ, ತೆಲುಗು, ತಮಿಳು ಕೋಶಗಳನ್ನು ತಜ್ಞರಾದ ಮಿಶೆನರಿಗಳಿಗೆ ಯೋಗ್ಯ ಧನಸಹಾಯ ಕೊಟ್ಟು ಸಂಗ್ರಹಿಸಿ ಅಚ್ಚು ಹಾಕಿಸಿದ್ದಾರೆ.</p>
								<p>1824ರಲ್ಲಿ ಮದ್ರಾಸಿನ `ಕೊಲೆಜ್ ಪ್ರೆಸ್~ `ಕಂಪನಿ ಸರಕಾರದ ಅಚ್ಚುಕೂಟ~ದಲ್ಲಿ ರೆವರೆಂಡ ಡಬ್ಲ್ಯೂ.ರೀವ್ ಇವರಿಂದ ನಿರ್ಮಿಸಲ್ಪಟ್ಟ ಇಂಗ್ಲಿಷ್ ಮತ್ತು ಕನ್ನಡ ಡಿಕ್ಶೆನೆರಿಯು ಮುದ್ರಿತವಾಯಿತು.</p>
								<p>ಇದರಲ್ಲಿ ಡೆಮ್ಮಿ 1/4 ಆಕಾರದ 1204 ಪುಟಗಳಿವೆ. ಅದರಲ್ಲಿರುವ ಕನ್ನಡ ಅಕ್ಷರಗಳನ್ನು ಪರಿಶೀಲಿಸಿ. ಪ್ರಾಯಶಃ ತೆಲುಗು ಕನ್ನಡಗಳಿಗೆ ಒಂದೇ ಬಗೆಯ ಅಚ್ಚು ಮೊಳೆಗಳನ್ನು ಕೊಲಜ್ ಪ್ರೆಸ್ಸಿನವರು ಕೆತ್ತಿಸಿ ಉಪಯೋಗಿಸುತ್ತಿದ್ದಿರಬೇಕು. ಇದೇ ಪ್ರೆಸ್ಸಿನಲ್ಲಿ 1832ರಲ್ಲಿ ರೀವ್‌ರ ಕರ್ನಾಟಕ ಮತ್ತು ಇಂಗ್ಲಿಷ್ ಕೋಶವು ಮುದ್ರಿತವಾಯಿತು.</p>
								<p>ಚಿಕ್ಕ ಅಕ್ಷರಗಳ ಮೊಳೆಗಳು ನಿರ್ಮಿತವಾಗದ ಕಾರಣ ಈ ಕೋಶವು ಎರಡು ಭಯಂಕರ ದೊಡ್ಡ ಭಾಗಗಳಾಗಿ ಪ್ರಕಟವಾಯಿತು~ ಎಂದು ಈ ಕೃತಿಯ ಮುದ್ರಣ ಹಾಗೂ ಅಕ್ಷರದ ಮೊಳೆಗಳ ಬಗ್ಗೆ ಅಪೂರ್ವ ಮಾಹಿತಿ ನೀಡಿರುತ್ತಾರೆ. ಆದರೆ ಇಲ್ಲಿ ಈ ನಿಘಂಟು ಕೊಲೆಜ್ ಪ್ರೆಸ್ಸಿನಲ್ಲಿ ಮುದ್ರಿತವಾಗಿದೆ ಎಂಬುದು ತಪ್ಪು ಮಾಹಿತಿ. ಇದು ಮುದ್ರಣಗೊಂಡಿರುವುದು ಮದರಾಸಿನ ಪ್ರೆಸ್ಸಿನಲ್ಲಿ.</p>
								<p>ಬಹುಭಾಷಾ ಕೋವಿದರಾದ ರೀವ್ ಅವರು ಈ ನಿಘಂಟುಗಳನ್ನಷ್ಟೇ ಅಲ್ಲದೆ ಕನ್ನಡದಲ್ಲಿ `ಮೋಸೆಯ ಮೊದಲನೇ ಕಾಂಡವು~ ಎಂಬ ಹೊತ್ತಗೆಯನ್ನೂ, ಒರಿಯಾ-ಇಂಗ್ಲಿಷ್ ನಿಘಂಟನ್ನೂ, ಕನ್ನಡ-ತಮಿಳು-ಒರಿಯಾ ಮತ್ತು ಬಂಗಾಲಿ ಭಾಷೆಗಳಲ್ಲಿ ಬೈಬಲ್ ಕೃತಿಗಳನ್ನೂ, ಯೇಸುಕ್ರಿಸ್ತನ ಅವತಾರ ಎಂಬ ಕೃತಿಯನ್ನೂ ರಚಿಸಿರುತ್ತಾರೆ.</p>
								<p>`ಹೊಸಗನ್ನಡದ ನಸುಕಿನ ಕಾಲದಲ್ಲಿ (1810-1840) ದೇಶೀಯರಾದ ಕೃಷ್ಣಮಾಚಾರಿಯ ಜೊತೆಗೆ ಕೋಶಕಾರನಾದ ರೀವ್ಹನ ಕಾರ್ಯವಷ್ಟೆ ಎದ್ದು ಕಾಣುವಂತಿದ್ದಿತು~ ಎಂದು ಈ ಇಬ್ಬರ ಬಗ್ಗೆ ಹಾವನೂರರು ಮೆಚ್ಚುಗೆ ವ್ಯಕ್ತಪಡಿಸಿದ್ದಾರೆ.</p>
								<p>1810ರಲ್ಲಿ `ಧಾತುಮಂಜರಿ~ಯನ್ನು, 1838ರಲ್ಲಿ `ಹೊಸಗನ್ನಡ ನುಡಿಗನ್ನಡಿ~ಯನ್ನು ಪ್ರಕಟಿಸಿದ ಕೃಷ್ಣಮಾಚಾರ‌್ಯರು ರೀವ್‌ಗೆ ಈ ನಿಘಂಟುರಚನೆಯಲ್ಲಿ ನೆರವು ನೀಡಿದ್ದಾರೆ. ಇದೇ ಕೃಷ್ಣಮಾಚಾರ‌್ಯರಿಗೆ ಅವರು ವ್ಯಾಕರಣ ಬರೆಯುವಾಗ ವಿಲಿಯಂ ರೀವ್ ಮತ್ತು ಜಾನ್ ಮೆಕೆರೆಲ್ ಉತ್ತೇಜನ ಮತ್ತು ನೆರವು ನೀಡಿದ್ದರು.</p>
								<p>ಈ ನಿಘಂಟು ರಚನೆಗೆ ರೀವ್ ಅವರು `ಚತುರಾಸ್ಯ ನಿಘಂಟು~, `ಕಬ್ಬಿಗರ ಕೈಪಿಡಿ~, `ಶಬ್ದಮಣಿದರ್ಪಣ~, `ಕರ್ನಾಟಕ ವ್ಯಾಕರಣ~, `ಶಬ್ದಮಂಜರಿ~, `ಅಮರಕೋಶ~ ಮುಂತಾದ ಪ್ರಾಚೀನ ಸಂಸ್ಕೃತ ಹಾಗೂ ಕನ್ನಡ ಕೃತಿಗಳನ್ನು ಬಳಸಿಕೊಂಡಿದ್ದೇನೆಂದು ಸ್ಮರಿಸಿಕೊಳ್ಳುತ್ತಾರೆ. ಆಗಿನ ಕಾಲಕ್ಕೆ ಮದ್ರಾಸು ಸರಕಾರವು ಈ ನಿಘಂಟಿನ ಪ್ರತಿಯೊಂದಕ್ಕೆ 12 ರೂಪಾಯಿ ಬೆಲೆ ನಿಗದಿಪಡಿಸಿತ್ತು.</p>
								<p>ಗುಣ ಮತ್ತು ಗಾತ್ರಗಳೆರಡರಲ್ಲಿಯೂ ಮಹತ್ವ ಹೊಂದಿರುವ ಈ ನಿಘಂಟು ಕನ್ನಡ ಪುಸ್ತಕಲೋಕದಲ್ಲಿ ಒಂದು ಇತಿಹಾಸವನ್ನು ಸೃಷ್ಟಿಸಿದೆ ಮತ್ತು ಕನ್ನಡ ನಿಘಂಟು ಕ್ಷೇತ್ರಕ್ಕೆ ಒಂದು ಅಪಾರವಾದ ಕೊಡುಗೆಯಾಗಿದೆ ಎನ್ನಲು ಅಡ್ಡಿಯೇನಿಲ್ಲ.</p>

							</div>
						</div>
					</div>
					
					<div class="bb-item" id="item34">
						<div class="content">
							<div class="scroller">
								<h2>ಶಿಶು ಮತ್ತು ಶಿಶು ಜನನದ ಪೂರ್ವೋತ್ತರಗಳು </h2>
								
									<img src="http://www.prajavani.net/sites/default/files/styles/default/public/article_images/2014/11/1/BABY.jpg?itok=JXPzPvwd" alt="" style="width:300px;height:250px">

									<p>‘ಶಿಶು ಮತ್ತು ಶಿಶು ಜನನದ ಪೂರ್ವೋತ್ತರಗಳು’ (All about the Baby-Kanarese) ಶೀರ್ಷಿಕೆ ಮತ್ತು ‘ಆದಿಯ ಅಗತ್ಯಗಳಿಂದ ಕೂಡಿದ ಮಾನವ ಜೀವನದ ಆದಿಗಳು’ ಎನ್ನುವ ಅಡಿ ಟಿಪ್ಪಣಿಯ ಈ ಪುಸ್ತಕದ ಕರ್ತೃ ಜೆ. ಬೆಲ್‌ವುಡ್ ಕಾಂಸ್ಟಾಕ್. ಇದು 1930ರಲ್ಲಿ ಮೊದಲ ಬಾರಿಗೆ ಮುದ್ರಣಗೊಂಡು 1944ಮತ್ತು 1954ರಲ್ಲಿ ಮರುಮುದ್ರಣಗೊಂಡಿದೆ. ಮೊದಲ ಮುದ್ರಣದಲ್ಲಿ 3000 ಪ್ರತಿಗಳನ್ನು ಅಚ್ಚು ಹಾಕಿಸಲಾಗಿದೆ. 424 ಪುಟಗಳ ಅಷ್ಟಮ ಡೆಮಿ ಆಕಾರದ ಒಳ್ಳೆಯ ಕ್ಯಾಲಿಕೋ ರಟ್ಟಿನ ಈ ಪುಸ್ತಕವನ್ನು ಓರಿಯೆಂಟಲ್ ವಾಚ್‌ಮನ್ ಪ್ರಕಟಣ ಸಂಸ್ಥೆ, ಪುಣೆ-ಇವರಿಗಾಗಿ O.A. SKAU ಅವರು ಮುದ್ರಿಸಿರುತ್ತಾರೆ. ಈ ಪುಸ್ತಕವನ್ನು ಇಂದಿನ ಶಿಶುಗಳಿಗೂ, ಮುಂದಿನ ಶಿಶುಗಳಿಗೂ ಪ್ರೇಮಪೂರ್ವಕವಾಗಿ ಸಮರ್ಪಿಸಲ್ಪಟ್ಟಿದೆ.</p>
									<p>ಕನ್ನಡದಲ್ಲಿ ಮಕ್ಕಳ ಆರೋಗ್ಯ, ಪ್ರಸೂತಿಶಾಸ್ತ್ರ ಹಾಗೂ ಸಂತಾನ ನಿಯಂತ್ರಣ ವಿಷಯಗಳನ್ನು ಕುರಿತು ಆಧುನಿಕ ಪೂರ್ವಕಾಲದಿಂದಲೇ ಸಾಕಷ್ಟು ಒಳ್ಳೆಯ ಪುಸ್ತಕಗಳು ಪ್ರಕಟಗೊಂಡಿವೆ. 1895ರಲ್ಲಿ ಬೆಂಗಳೂರಿನ ಲಿಟರೇಚರ್ ಸೊಸೈಟಿ ಪ್ರಕಟಿಸಿದ ‘ಮಕ್ಕಳನ್ನು ಬೆಳೆಸತಕ್ಕ ವಿಧ’, 1894ರಲ್ಲಿ ಇದೇ ಸಂಸ್ಥೆಯ ‘ಮಕ್ಕಳು ಘಟ್ಟಿಮುಟ್ಟಾಗಿರುವುದು ಹ್ಯಾಗೆ’, 1940ರಲ್ಲಿನ ಗಿರಿಜಾದೇವಿ ಇಚ್ಚಂಗಿಮಠ ಅವರ ‘ಗರ್ಭರತ್ನಾಕರ’, 1890ರಲ್ಲಿನ ಬೋಧರಾಯಾಚಾರ್ಯ ಮಹಿಷಿಯವರ ‘ಗರ್ಭಿಣೀ ಶಿಶುಸಂಗೋಪನ’, ಶಿ.ಮಾ.ಶಿದ್ಧಲಿಂಗಾರ್ಯರ ‘ಗರ್ಭರತ್ನಾವಳೀ’, 1905ರಲ್ಲಿನ ಎಂ. ಗೋಪಾಲಕೃಷ್ಣರಾಯರ ‘ಸಚಿತ್ರ ಗರ್ಭನಿರೋಧ’, ದೇವರಾಜ್ ಸರ್ಕಾರ ಹಾಗೂ ಹಾಸನ ಬಸವರಾಜನ್ 1929ರಲ್ಲಿ ರಚಿಸಿದ ‘ಸಂತಾನೋತ್ಪತ್ತಿ ನಿಯಂತ್ರಣ’, 1896ರಲ್ಲಿ ಎಂ.ಡಿ. ಶ್ರೀನಿವಾಸ ಅಯ್ಯಂಗಾರ್ಯರು ಬರೆದ ‘ಗರ್ಭಿಣಿ ಶಿಶುಸಂರಕ್ಷಣ’, ಇದೇ ಲೇಖಕರ 1894ರ ‘ವಿಷೂಚಿ’, ‘ಬಾಲವ್ಯಾಧಿ ಚಿಕಿತ್ಸೆ’, 1924ರಲ್ಲಿ ಮಂಗಳೂರಿನ ಕೆನರಾ ಛಾಪಖಾನೆ ಪ್ರಕಟಿಸಿದ ‘ಮಿತಸಂತಾನ’, ದ.ಕೃ. ಭಾರದ್ವಾಜರು 1930ರಲ್ಲಿ ರಚಿಸಿದ ‘ಸಂತಾನ ವಿಜ್ಞಾನ’ ಮತ್ತು ಇವರೇ 1945ರಲ್ಲಿ ರಚಿಸಿದ ‘ಜನನ ನಿಯಂತ್ರಣ’ ಹಾಗೂ ರೇವಪ್ಪ ಸಿದ್ಧಗಿರಿಯಪ್ಪ ಸಬರದ ಅವರು ಸು. 1925ರಲ್ಲಿ ಬರೆದ ‘ಸಂತಾನ ಶಾಸ್ತ್ರ’ ಮುಂತಾದುವು ಕೆಲವು ಉದಾಹರಣೆಗಳು ಮಾತ್ರ. ಇಂತಹ ಉತ್ಕೃಷ್ಟ ಕೃತಿಗಳ ಸಾಲಿಗೆ ಪ್ರಸ್ತುತ ಪುಸ್ತಕವು ಸೇರುತ್ತದೆ.</p>
									<p>ಬೆಲ್‌ವುಡ್ ಕಾಂಸ್ಟಾಕ್ ಅವರು ಈ ಕೃತಿಯನ್ನಲ್ಲದೆ ‘ಜೀವದ ಆದಿಗಳು‘, ‘ಮಕ್ಕಳಿಗಾಗಿ ಹರ್ಷದಾಯಕವಾದ ಅಭ್ಯಾಸಗಳು’, ‘ಶರೀರ ಶಾಸ್ತ್ರ’, ‘ಮಾನವ ಶರೀರ ಮತ್ತು ಅದನ್ನು ಆರೋಗ್ಯವಾಗಿಟ್ಟುಕೊಳ್ಳುವುದು ಹೇಗೆ’ ಹಾಗೂ ‘ಆಹಾರ ಮತ್ತು ಆರೋಗ್ಯ’ ಮುಂತಾದ ಕೃತಿಗಳನ್ನು ಕನ್ನಡದಲ್ಲಿ ರಚಿಸಿರುತ್ತಾರೆ. ಇವರ ಈ ಕೃತಿಗಳ ಉಲ್ಲೇಖ ಕನ್ನಡದ ಯಾವುದೇ ಗ್ರಂಥಕೋಶಗಳಲ್ಲಿ ಇಲ್ಲದಿರುವುದು ಅಚ್ಚರಿಯನ್ನುಂಟುಮಾಡುತ್ತದೆ. ಬೆಲ್‌ವುಡ್ ಕಾಂಸ್ಟಾಕ್ ಅವರನ್ನು ಕುರಿತಾಗಲೀ ಅವರ ಕೃತಿಗಳನ್ನು ಕುರಿತಾಗಲೀ ಯಾವುದೇ ಮಾಹಿತಿಗಳೂ ದುರದೃಷ್ಟವಶಾತ್ ಎಲ್ಲಿಯೂ ದೊರಕುತ್ತಿಲ್ಲ. ಅನೇಕ ಉಪಯುಕ್ತ ಚಿತ್ರಗಳು, ಮುದ್ದಾದ ಮಕ್ಕಳ ಚಿತ್ರಗಳು ಹಾಗೂ ನಕ್ಷೆಗಳಿಂದ ಕೂಡಿದ ಪ್ರಸಕ್ತ ಪುಸ್ತಕದಲ್ಲಿ 12 ಭಾಗಗಳಿದ್ದು ಒಟ್ಟು ೪೮ ಅಧ್ಯಾಯಗಳಿವೆ. ಶಿಶುವಿನ ಹಿನ್ನೆಲೆ, ಶಿಶುವಿನ ಭವಿಷ್ಯ, ಶಿಶುವಿನ ತಂದೆ ತಾಯಿಗಳು, ಶಿಶುಜನನದ ಸಿದ್ಧತೆ, ಶಿಶು, ಸ್ಥಾಪನೆಗೊಳ್ಳುವುದು, ಶಿಶುವಿನ ಪ್ರಥಮ ವರ್ಷದ ಉತ್ತರಾರ್ಧ, ಶಿಶುತನದ ಅಗಲಿಕೆ, ಶಿಶುವಿನ ಉಣ್ಣುವ ಅಭ್ಯಾಸಗಳು, ಶಿಶುವಿನ ಆರೋಗ್ಯದ ಅಡಿಗಟ್ಟು, ಶಿಶುವಿನ ಅಭ್ಯಾಸಗಳು, ಶಿಕ್ಷಣದ ಮೂಲ ನಿಯಮಗಳು ಹಾಗೂ ಶಿಶುವಿನ ವಿದ್ಯಾಭ್ಯಾಸ ಎನ್ನುವ 12 ಭಾಗಗಳಲ್ಲಿ ಶಿಶುಜನನದ ಪೂರ್ವೋತ್ತರಗಳನ್ನು ಲೇಖಕರು ನಿದರ್ಶನಪೂರ್ವಕವಾಗಿ ವಿವರಿಸಿರುತ್ತಾರೆ. ಇವುಗಳ ಜೊತೆಗೆ ಅನುಬಂಧದಲ್ಲಿ ಈ ವಿಷಯದ ವ್ಯಾಸಂಗಕ್ಕೆ ಕೆಲವು ಸಾಮಾನ್ಯ ಸಲಹೆಗಳನ್ನು ನೀಡಲಾಗಿದೆ.</p>
									<p>ಕೊನೆಯೊಳಗೆ ಈ ವಿಷಯವನ್ನು ಕುರಿತ ಕನ್ನಡ ಶಬ್ದಗಳಿಗೆ ಸಮಾನಾರ್ಥಕ ಇಂಗ್ಲಿಷ್ ಶಬ್ದಗಳನ್ನು ನೀಡಿರುವುದು ಸಮಂಜಸವಾಗಿದೆ. ಮೊದಲ ಆರು ಭಾಗಗಳಲ್ಲಿ ಶಿಶು ಜನನದ ಪೂರ್ವವನ್ನೂ ಅರ್ಥಾತ್ ಗರ್ಭಿಣಿಯ ಗರ್ಭದಲ್ಲಿ ಶಿಶು ಭ್ರೂಣರೂಪದಲ್ಲಿ ಅಸ್ತಿತ್ವ ಪಡೆದುಕೊಂಡ ಕ್ಷಣದಿಂದ ಪ್ರಸವದ ಕ್ಷಣದವರೆಗಿನ ಸಂಗತಿಗಳನ್ನು ವಿಧ್ಯುಕ್ತವಾಗಿ ನಿರೂಪಿಸಲಾಗಿದೆ. ನಂತರದ ಆರು ಭಾಗಗಳಲ್ಲಿ ಶಿಶುಜನನದ ಉತ್ತರ ಅರ್ಥಾತ್ ಶಿಶುವಿನ ಪ್ರಸವವಾದ ಕ್ಷಣದಿಂದ ಹಿಡಿದು ಶಿಶು ವಿದ್ಯಾಭ್ಯಾಸಕ್ಕೆ ಶಾಲೆಗೆ ಸೇರುವವರೆಗಿನ ವಿಚಾರಗಳನ್ನು ಸಾಂಗೋಪಾಂಗವಾಗಿ ವಿವರಿಸಲಾಗಿದೆ.</p>
									<p>ಮುನ್ನುಡಿಯಲ್ಲಿ ಲೇಖಕರು– ‘‘ಲೋಕದಲ್ಲಿ ಅತ್ಯಂತ ಶ್ರೇಷ್ಠವಾದ ವಸ್ತು ಶಿಶು. ಅದರಿಂದಲೇ ಈ ಲೋಕವು ಉಂಟಾಗಿದೆ. ಅದು ಸೃಷ್ಟಿಯ ಹೆಣ್ಣು ಅಥವಾ ಗಂಡಾಗಿದ್ದು ಈ ಲೋಕದ ಸುಖಸಂತೋಷಗಳಿಗೂ, ದುಃಖಾದಿ ಉಪದ್ರವಗಳಿಗೂ ಕಾರಣಕರ್ತೃವಾಗಿದೆ. ನಾವೆಲ್ಲರೂ ಒಮ್ಮೆ ಶಿಶುವಾಗಿದ್ದೆವಷ್ಟೆ. ನಮ್ಮ ಪಾಲನೆ ಪೋಷಣೆಗಳಲ್ಲಿ ನಮಗೂ ಒಂದು ಕೈಯಿದ್ದಿದ್ದರೆ ನಾವು ಇನ್ನೂ ಮಿಗಿಲಾದ ಸುಖಸಂತೋಷಗಳಿಂದ ಯಶಸ್ವಿಯಾಗಿ ಬಾಳಿ ಬದುಕಬಹುದಾಗಿತ್ತಲ್ಲವೆ? ಗೃಹಸ್ಥನಾಗಲೀ, ಬ್ರಹ್ಮಚಾರಿಯಾಗಲೀ ಮಕ್ಕಳ ಲಾಲನೆ ಪಾಲನೆಗಳಲ್ಲಿ ಇತರರು ಮಾಡುವ ತಪ್ಪುಗಳನ್ನು ಕಡು ಸುಲಭವಾಗಿ ಕಂಡರಿಯಬಲ್ಲನು.  </p>
                                    <p>ಶಿಶುಗಳ ಲಾಲನೆಪಾಲನೆಗಳಲ್ಲಿ ಪ್ರಮಾದವಾದ ತಪ್ಪುಗಳಾಗುತ್ತಿರುವುದನ್ನು ನಾವು ಪ್ರತಿನಿತ್ಯವೂ ನಮ್ಮ ಕಣ್ಣು ಮುಂದೆ ಕಾಣುತ್ತಿದ್ದೇವೆ. ತಂದೆ ತಾಯಿಗಳು ಮಾತ್ರ ಈ ತಪ್ಪುಗಳನ್ನು ಮಾಡುವುದಿಲ್ಲ.  ಅಜ್ಜ ಅಜ್ಜಿಯರು, ಚಿಕ್ಕಪ್ಪ ದೊಡ್ಡಪ್ಪಂದಿರು, ಕುಟುಂಬದ ಇಷ್ಟರು, ಮಿತ್ರರು, ಪರಿಚಿತರು ಮತ್ತು ಪ್ರೀತಿಪಾತ್ರರು – ಇವರುಗಳ ಕೈವಾಡವೂ ಶಿಶುವಿನ ಅವನತಿಗೆ ಬಹುಮಟ್ಟಿಗೆ ಕಾರಣವಾಗಿದೆ. ಮಕ್ಕಳ ಪೋಷಣೆಯು ಕೇವಲ ತಂದೆ ತಾಯಿಗಳಿಗೆ ಮಾತ್ರ-ಮುಖ್ಯವಾಗಿ ತಾಯಿಗೆ ಮಾತ್ರ ಸಂಬಂಧಿಸಿದ್ದೆಂದು ಅನೇಕರು ಭಾವಿಸಿದ್ದಾರೆ. ಇಂಥಾ ಭಾವನೆಯನ್ನು ಬದಿಗೊತ್ತಿ ಇತರ ಸಮೀಪವರ್ತಿಗಳಿಗೂ ಈ ಕಾರ್ಯದಲ್ಲಿ ತಮ್ಮ ಕರ್ತವ್ಯವುಂಟೆಂಬ ತಿಳುವಳಿಕೆಯು ಮೂಡಿ ಅವರು ಮಾತೆಯೊಡನೆ ಶಿಶುಪೋಷಣೆಯಲ್ಲಿ ಸಹಕಾರ ಹಸ್ತವನ್ನು ನೀಡಿದರೆ ನಮ್ಮ ನಿರೀಕ್ಷೆಯನ್ನು ಮುಟ್ಟುವ ಮತ್ತು ಲೋಕಕ್ಕೆ ಯೋಗ್ಯವಾಗುವ ಮಕ್ಕಳು ಉಂಟಾಗುವುದರಲ್ಲಿ ಸಂಶಯವಿಲ್ಲ.... ಒಂದು ಕುಟುಂಬದಲ್ಲಿ ಶಿಶುಪೋಷಣೆಯಲ್ಲಿ ಸಂತೋಷಪೂರ್ವಕವಾದ ಸಹಕಾರವಿದ್ದರೆ ಎಳೆತನದಲ್ಲಿ ಮಾತ್ರ ಸಂತೋಷವನ್ನು ಕೊಡತಕ್ಕ ಶಿಶುಗಳನ್ನು ಲೋಕಕ್ಕೆ ನೀಡುವುದು ಹಾಗಿರಲಿ– ಮುಂದೆಯೂ ತಮ್ಮ ಕುಟುಂಬಕ್ಕೂ, ಸೋದರ ವರ್ಗಕ್ಕೂ ಶ್ರೇಯಸ್ಸನ್ನುಂಟು ಮಾಡುವ ಶಿಶುಗಳನ್ನು ಕೊಡಬಹುದು’’ ಎಂದು ಶಿಶುಗಳ ಲಾಲನೆ ಪಾಲನೆಗಳ ಮಹತ್ವದ ಬಗ್ಗೆ ಹೇಳಿರುತ್ತಾರೆ.</p>
									<p>ಆನುವಂಶಿಕತೆಯು ಒಂದು ಖಚಿತವಾದ ಸಂಗತಿ ಎನ್ನುವ ವಿಷಯವನ್ನು ನಿರೂಪಿಸುವಾಗ ಲೇಖಕರು ಹೀಗೆ ನಿರೂಪಿಸಿದ್ದಾರೆ: ‘‘ಆನುವಂಶಿಕತೆಯು ವಿಚಿತ್ರವೂ ಖಚಿತವೂ ಆದ ಅಂಶವೆಂದೂ ಅದು ಕೆಲವು ನಿರ್ದಿಷ್ಟವಾದ ನಿಯಮಗಳಿಗೊಳಪಟ್ಟಿದೆಯೆಂದೂ ವ್ಯಕ್ತವಾಗುತ್ತದೆ... ಮಾನವಜೀವಿಯ ವ್ಯಕ್ತಿತ್ವವನ್ನೂ ಅಸಂಖ್ಯಾತವಾದ ಗುಣಲಕ್ಷಣಗಳನ್ನೂ  ದೈಹಿಕ ಮತ್ತು ಮಾನಸಿಕ ರಚನೆಯನ್ನೂ ನಾವು ಯೋಚಿಸತೊಡಗಿದರೆ ಯಾವ ವೈಜ್ಞಾನಿಕ ಶೋಧನೆಯಿಂದಲೂ ಅದರ ಸಮಸ್ತ ವಿಚಾರಗಳನ್ನೂ ಕಂಡರಿಯುವುದು ಎಷ್ಟು ಅಸಾಧ್ಯವಾದ ಕಾರ್ಯವೆಂಬುದು ವ್ಯಕ್ತವಾಗುವುದು... ಒಬ್ಬ ವ್ಯಕ್ತಿಯ ರೂಪುಗೊಳ್ಳುವಿಕೆಯಲ್ಲಿ ಆತನ ಆನುವಂಶಿಕತೆಯು ಎಷ್ಟು ಪ್ರಾಮುಖ್ಯವೆಂಬುದನ್ನರಿತು ನಾವು ಆ ಆನುವಂಶಿಕತೆಯ ಹಿನ್ನೆಲೆಯನ್ನು ಶೋಧಿಸುವ ಉತ್ತಮ ಉದ್ಯಮದಲ್ಲಿ ತೊಡಗಿದ್ದೇವೆ. ಯೋಗ್ಯವಾದ ವಾತಾವರಣವನ್ನೂ ವಿದ್ಯಾಭ್ಯಾಸವನ್ನೂ ಒದಗಿಸಿದ ಪಕ್ಷದಲ್ಲಿ ದುರ್ಬಲವಾದ ಆನುವಂಶಿಕತೆಯನ್ನು ಸಬಲಗೊಳಿಸಬಹುದು’’. ಇದು ಲೇಖಕರ ನಿರೂಪಣೆಯ ಒಂದು ಮಾದರಿ.</p>
									<p>ಬೆಲ್‌ವುಡ್ ಅವರು ಕೃತಿಯನ್ನು ಒಂದು ಪದ್ಯದೊಂದಿಗೆ ಮುಕ್ತಾಯಗೊಳಿಸಿದ್ದಾರೆ. ಆ ಪದ್ಯವು ಹೀಗಿದೆ:</p>

									<p>ಪರಮೆಗಳು ಪಕ್ಕಿಗಳು ಪಾಡುತಿಹವು|<br/>ಕುಮುದಗಳು ಅಂಚೆಗಳ ಲಾಲಿಸುತಿಹವು|| <br/>ಪೊದರುಗಳ ಪುಷ್ಪಗಳ ಮೇಲೆ ಪಾಡಿ| <br/>ತನ್ನಿನಿಯಳ ಕಿರುಮನೆಯ ಬಳಿಗೆ ಸಾರಿ| <br/>ಬೆಟ್ಟಗಳ ಗುಡ್ಡಗಳ ಬಯಲುಗಳ ಸೇರಿ|<br/>ಬೇಸಗೆಯ ಚಾರುಕುಸುಮಗಳ ನಡುವೆ| <br/>ನಮ್ಮ ಮೆಚ್ಚಿನಾ ಮನೆಯು ಮೆರೆಯುತಿದೆಯೆಂದು|<br/>ಕು-ಕು-ಕೂ ಎಂದು ಕೂಗಿದುದು ಗಂಡು ಹಕ್ಕಿ|| <br/>ಎಲ್ಲಿಯೋ ಪಾಡೊಂದು ಕೇಳುತಿದೆ ನಲ್ಲೆ| <br/> ಎಂದಿಗೂ ಅದರಿಂಚರವು ಇರುವುದಿಲ್ಲೆ| <br/>ಆಗಸವು ಬೆಳ್ಗಿರಲು ಕೋಗಿಲೆಯ ಕೂಗು|<br/>ಆಗಸವು ಕವಿದಿರಲು ಎಲ್ಲಿ ಆ ಕೂಗು||<br/>ಪಕ್ಕಿಯದು ಪಾರುವಾಗ|<br/>ಅದರ ಆನಂದಮಂ ಅರಿವರಾರು?| <br/>ಕುಸುಮವದು ತೂಗುವಾಗ|  <br/>ಅದರ ಆನಂದಮಂ ಕಾಂಬರಾರು||<br/></p>
									<p>ಈ ಕ್ರಿಸ್ತಗೀತೆಯೊಂದಿಗೆ ಪುಸ್ತಕವು ಮುಗಿಯುತ್ತದೆ.<br/></p>

									<p>ಗರ್ಭಿಣಿಯರಿಗೆ ಮಾತೃತ್ವವನ್ನು ಕುರಿತ ತಿಳಿವಳಿಕೆಯನ್ನು ಉಂಟುಮೂಡಿಸುವುದರ ಜತೆಗೆ ತಾಯಿಯಾಗುವವಳ ಮನದ ಗಾಬರಿ ಹಾಗೂ ಆತಂಕಗಳನ್ನು ದೂರ ಮಾಡಿ ಪ್ರಸವ ಹಾಗೂ ಬಾಣಂತಿತನಕ್ಕೆ ಸೂಕ್ತವಾದ ರೀತಿಯಲ್ಲಿ ಮುಗ್ಧ ಸ್ತ್ರೀಯನ್ನು ಮನೋಜ್ಞವಾಗಿ ಸಿದ್ಧಗೊಳಿಸುವ ಈ ಕೃತಿಯು ಗರ್ಭಿಣಿ ಹಾಗೂ ಬಾಣಂತಿಯರು ಓದಬೇಕಾದ ಒಂದು ಅಪೂರ್ವ ಕೃತಿಯಾಗಿದೆ.</p>

							</div>
						</div>
					</div>
					
					<div class="bb-item" id="item35">
						<div class="content">
							<div class="scroller">
								<h2>ಸೋಕ್ರಟೀಸನ ಮರಣ</h2>

								<p><b>ಲೇ:</b> ಎಸ್.ಜಿ. ಶಾಸ್ತ್ರಿ</p>
								<p><b>ಬೆ:</b> ಒಂದು ರುಪಾಯಿ ನಾಲ್ಕು ಆಣೆ.</p>
								<p><b>ಪ್ರ:</b> ಬೆಂಗಳೂರಿನ ಸೆಂಟ್ರಲ್ ಕಾಲೇಜು ಕರ್ಣಾಟಕ ಸಂಘಎಸ್.ಜಿ. ಶಾಸ್ತ್ರಿ ಎಂದು ಖ್ಯಾತನಾಮರಾಗಿದ್ದ ಸೋಸಲೆ ಗರಳಪುರಿ ಶಾಸ್ತ್ರೀ ಅಯ್ಯಾಶಾಸ್ತ್ರೀ (೧೮೯೦–೧೯೫೫) ತಮ್ಮ ಕಾಲದ ಪ್ರಸಿದ್ಧ ಭಾಷಾಂತರಕಾರರು.</b></p>

								<img src="http://www.prajavani.net/sites/default/files/styles/default/public/article_images/2013/10/26/svec20sakretis1.jpg?itok=xzlWnqR3" alt="" style="width:300px;height:250px">

								<p>ಇವರು ಮತ್ತೊಬ್ಬ ಕನ್ನಡ ವಿದ್ವಾಂಸ ಅಯ್ಯಾಶಾಸ್ತ್ರೀ ಗರಳಪುರಿಶಾಸ್ತ್ರೀ ಸೋಸಲೆ ನಾಮಾಂಕಿತ ವೆಂಕಟಸುಬ್ಬಶರ್ಮ (೧೮೫೪–೧೯೩೪) ಅವರ ಪುತ್ರ. ಈ ಶರ್ಮರಾದರೋ ದಮಯಂತಿ ಚರಿತ್ರೆ, ಕರ್ಣಾಟಕ ನಳಚರಿತ್ರ ನಾಟಕಂ, ಕರ್ಣಾಟಕ ಪ್ರತಾಪಸಿಂಹ ಚರಿತ್ರ ನಾಟಕಂ, ಮಹೀಶೂರ ಮಹಾರಾಜ ಚರಿತಂ, ಯಕ್ಷಪ್ರಶ್ನೆ, ರಾಜಭಕ್ತಿಲಹರಿ, ಕರ್ಣಾಟಕ ರಾಮಾಯಣ ನಾಟಕಂ, ಕರ್ಣಾಟಕ ವಿಕ್ರಮೋರ್ವಶೀಯ ನಾಟಕಂ, ಶೇಷರಾಮಾಯಣ, ಕರ್ಣಾಟಕ ಶಬ್ದಾನುಶಾಸನಂ, ಕರ್ಣಾಟಕ ಕಾದಂಬರಿ, ಕರ್ಣಾಟಕ ಭಗವದ್ಗೀತೆ, ಕರ್ಣಾಟಕ ಮಹಾಭಾರತ ಮುಂತಾದ ನಾಟಕ, ಕಾವ್ಯ ಹಾಗೂ ಸಂಪಾದಿತ ಕೃತಿಗಳನ್ನು ಕನ್ನಡ ಭಾಷೆಯಲ್ಲೂ ಮತ್ತು ಚಾಮರಾಜೇಂದ್ರ ಪಟ್ಟಾಭಿಷೇಕ ಹಾಗೂ ಕೃಷ್ಣಾಂಬಾ ಪರಿಣಯ ಎಂಬ ಕಾವಗಳನ್ನು ಸಂಸ್ಕೃತ ಭಾಷೆಯಲ್ಲೂ ರಚಿಸಿದವರು. ಕಾವ್ಯಶಾಸ್ತ್ರ ವಿನೋದಗಳ ವಿಚಾರದಲ್ಲಿ ಹಲವಾರು ಸಂಘಸಂಸ್ಥೆಗಳನ್ನು ಸಂಘಟಿಸಿದವರು. ಆ ಕಾಲಕ್ಕೆ ಪ್ರಸಿದ್ಧರಾಗಿದ್ದ ಕುಂಭಕೋಣಂ ಶೇಷಾಚಾರ್ಯರಲ್ಲಿ ಪಾಠ ಕಲಿತವರು.</p>
								<p>ಎಂ.ಎ. ರಾಮಾನುಜೈಯಂಗಾರ್ಯರ ಕರ್ಣಾಟಕ ಕಾವ್ಯ ಕಲಾನಿಧಿ ಗ್ರಂಥಮಾಲೆಯಲ್ಲಿ ಪರಿಶೋಧಕರಾಗಿದ್ದರು.ತಂದೆಗೆ ತಕ್ಕ ಮಗನಾಗಿದ್ದ ಎಸ್.ಜಿ. ಶಾಸ್ತ್ರಿಯವರು ಹೆನ್ರಿಕ್ ಇಬ್ಸನ್‌ನ Warriors in Hegeland  ನಾಟಕವನ್ನು ‘ಆರ್ಯಕ’ ಎಂದೂ, A Doll’s House ನಾಟಕವನ್ನು ‘ಸೂತ್ರದ ಬೊಂಬೆ’ ಎಂದೂ, Count Maurice Maeterlinck ಅವರ Monna Vanna ನಾಟಕವನ್ನು ‘ಮೊನ್ನ ವನ್ನ’ ಎಂದೂ ಲಾರೆನ್ಸ್ ಹೌಸ್‌ಮನ್ನರ Death of Socrates ನಾಟಕವನ್ನು ‘ಸೋಕ್ರಟೀಸನ ಮರಣ’ ಎಂದೂ, ಬಯೋರ್‌ನ್‌ಸನ್‌ನ ಲಿಯೋನಾರ್ಡ ನಾಟಕವನ್ನು ಅದೇ ಹೆಸರಿನಿಂದಲೂ ಅನುವಾದಿಸಿದ್ದಾರೆ. ‘ಕಣ್ಣು ಬಿಚ್ಚಾಲೆ’ ಇವರ ಏಕಾಂಕ ನಾಟಕಗಳ ಸಂಗ್ರಹ.</p>
								<p>‘ಇದ್ದರೂ ಇರಬಹುದು’ ಮತ್ತು ‘ಪರಪುರುಷ’ ಎಂಬುವು ಇವರ ಎರಡು ಕಥಾಸಂಗ್ರಹ. ಮದ್ರಾಸಿನ ಪ್ರೆಸಿಡೆನ್ಸಿ ಕಾಲೇಜಿನಲ್ಲಿ ಬಿ.ಎ. ಪದವಿ ಗಳಿಸಿ ೧೯೧೩ರಲ್ಲಿ ಇಂಗ್ಲೆಂಡಿನಲ್ಲಿ ಎಂ.ಎಸ್‌ಸಿ ಪದವಿಯನ್ನು ಬಂಗಾರದ ಪದಕದೊಂದಿಗೆ ಪಡೆದರು. ಸೋಪು ಶಾಸ್ತ್ರಿಗಳೆಂದೇ ಪ್ರಸಿದ್ಧರಾದ ಶಾಸ್ತ್ರಿಗಳು ಮೈಸೂರು ಸರ್ಕಾರದ ಸಾಬೂನು ಕಾರ್ಖಾನೆಯ ಮುಖ್ಯಾಧಿಕಾರಿಗಳಾಗಿದ್ದರಲ್ಲದೆ ಮೈಸೂರು ಕಾಗದದ ಕಾರ್ಖಾನೆ, ಅರಗುಬಣ್ಣದ ಕಾರ್ಖಾನೆ ಮುಂತಾದ ಕಾರ್ಖಾನೆಗಳ ಸಂಸ್ಥಾಪಕರಾಗಿದ್ದರು. ೧೯೨೪ರಲ್ಲಿ ಲಂಡನ್ ಪಟ್ಟಣದಲ್ಲಿ ನಡೆದ ಬ್ರಿಟಿಷ್ ಸಾಮ್ರಾಜ್ಯದ ವಸ್ತುಪ್ರದರ್ಶನದಲ್ಲಿ ಎಸ್.ಜಿ. ಶಾಸ್ತ್ರಿಗಳು ಭಾರತವನ್ನು ಪ್ರತಿನಿಧಿಸಿದ್ದರು.</p>
								<p>ಲಾರೆನ್ಸ್ ಹೌಸ್‌ಮನ್ ಅನೇಕ ಮಂದಿ ಲೋಕ ಭೋದಕರ ಜೀವಿತ ಸಂದರ್ಭಗಳನ್ನು ನಾಟಕರೂಪದಲ್ಲಿ ಚಿತ್ರಿಸಿದ್ದಾನೆ. ಇವನು ಭಾರತ ದೇಶದ ಬಗ್ಗೆ ವಿಶೇಷ ಆದರಾಭಿಮಾನ ಉಳ್ಳವನು. ಮಹಾತ್ಮ ಗಾಂಧಿಯವರು ೧೯೩೧ರಲ್ಲಿ ಇಂಗ್ಲೆಂಡಿಗೆ ಹೋಗಿದ್ದಾಗ ಅವರಿಗೆ ಸತ್ಕಾರ ಮಾಡಲು ಅಲ್ಲಿ ಏರ್ಪಟ್ಟಿದ್ದ ಸ್ವಾಗತ ಸಮಿತಿಗೆ ಹೌಸ್‌ಮನ್ನನು ಅಧ್ಯಕ್ಷನಾಗಿದ್ದು ಉದಾರಸೂಚಕವಾದ ಭಾಷಣವನ್ನು ಮಾಡಿದ್ದನ್ನು ಇಲ್ಲಿ ಸ್ಮರಣೆಗೆ ತಂದುಕೊಳ್ಳಬಹುದು. ಇಂತಹ ಲಾರೆನ್ಸ್ ಹೌಸ್‌ಮನ್ ಕವಿಯ ‘ಡೆತ್ ಆಫ್ ಸೋಕ್ರಟೀಸ್’ ಎಂಬ ಇಂಗ್ಲಿಷ್ ನಾಟಕದ ಅನುವಾದವಾದ ಈ ಪ್ರಸ್ತುತ ‘ಸೋಕ್ರಟೀಸನ ಮರಣ’ ನಾಟಕವನ್ನು ೧೯೩೨ರಲ್ಲಿ ಬೆಂಗಳೂರಿನ ಸೆಂಟ್ರಲ್ ಕಾಲೇಜು ಕರ್ಣಾಟಕ ಸಂಘದ ವತಿಯಿಂದ ಎ.ಆರ್. ಕೃಷ್ಣಶಾಸ್ತ್ರೀ ಅವರು ಪ್ರಕಟಿಸಿದರು.</p>
								<p>1೦6 ಪುಟಗಳುಳ್ಳ ಅಷ್ಟಮ ಡೆಮಿ ಆಕಾರದ, ಬೆಂಗಳೂರಿನ ಬಿ.ಬಿ.ಡಿ. ಪವರ್ ಪ್ರೆಸ್ಸಿನಲ್ಲಿ ಯು.ನರಸಿಂಹ ಮಲ್ಯರಿಂದ ಅಚ್ಚಾದ ಈ ಪುಸ್ತಕದ ಬೆಲೆ ಒಂದು ರುಪಾಯಿ ನಾಲ್ಕು ಆಣೆ. ಗರಳಪುರಿ ಶಾಸ್ತ್ರಿಗಳು ತಮ್ಮ ಈ ಕೃತಿಯನ್ನು  ‘ಗುರುವರ್ಯ ವೃದ್ಧಪಿತಾಮಹ ಶ್ರೀಯುತ ಎಂ. ವೆಂಕಟಕೃಷ್ಣಯ್ಯನವರ ಸನ್ನಿಧಿಯಲ್ಲಿ ನಮಸ್ಕಾರಪೂರ್ವಕ ವಿಜ್ಞಾಪನೆಗಳು. ನಾನು ತಮ್ಮ ವಿದ್ಯಾರ್ಥಿಯಾಗಿದ್ದಾಗ್ಯೆ ಸೋಕ್ರಟಿಸನ ಕತೆಯನ್ನು ಹೇಳಿಕೊಟ್ಟಿರಿ. ಆ ಕತೆಯನ್ನು ಬೇರೆ ರೂಪವಾಗಿ ಬರೆದು ತಮಗೆ ಈಗ ಪಾಠವನ್ನು ಒಪ್ಪಿಸಿರುತ್ತೇನೆ. ಬಾಲಕನ ಮೇಲೆ ದಯೆಯಿಟ್ಟು ಪುಸ್ತಕವನ್ನು ಸ್ವೀಕರಿಸಬೇಕು, ತಮ್ಮ ಶಿಷ್ಯ, ಗರಳಪುರಿ, (ಎಸ್.ಜಿ.ಶಾಸ್ತ್ರಿ)’ ಎನ್ನುವ ಒಕ್ಕಣೆಯೊಂದಿಗೆ ತಮಗೆ ಪರಮ ಆಪ್ತರಾಗಿದ್ದ, ಮೈಸೂರು ದೇಶದಲ್ಲಿ ಅಭಿಪ್ರಾಯ ಸ್ವಾತಂತ್ರ್ಯಕ್ಕೆ ಹೊಡೆದಾಡಿದ್ದ ತಾತಯ್ಯ ಎಂ.ವೆಂಕಟಕೃಷ್ಣಯ್ಯನವರಿಗೆ ಅರ್ಪಿಸಿರುತ್ತಾರೆ.</p>
								<p>ಪ್ರಪಂಚದಲ್ಲಿ ಅಭಿಪ್ರಾಯ ಸ್ವಾತಂತ್ರ್ಯಕ್ಕೋಸ್ಕರ ಎಷ್ಟು ಕಷ್ಟ ಬಂದರೂ ಸಹಿಸಿಕೊಂಡು ಕೊನೆಗೆ ಜೀವವನ್ನೂ ದಾನ ಮಾಡಿದ ಸೋಕ್ರಟಿಸನ ವಿಷಯವೇ ಈ ನಾಟಕದ ವಸ್ತು. ಈ ಕೃತಿಗೆ ಆ ಕಾಲಘಟ್ಟದ ಮತ್ತೋರ್ವ ಧೀಮಂತ ಪತ್ರಕರ್ತ ಸಾಹಿತಿ ಡಿ.ವಿ.ಗುಂಡಪ್ಪ ಅವರು ೨೨ ಭಾಗಗಳಲ್ಲಿ ೩೦ ಪುಟಗಳಷ್ಟು ಸುದೀರ್ಘವಾದ ಸೊಗಸಾದ ಅತ್ಯಂತ ಉಪಯುಕ್ತವಾದ ಅವತರಣಿಕೆಯನ್ನು ಬರೆದಿರುತ್ತಾರೆ. ಈ ಪುಸ್ತಕ ಬಂದ ಎರಡು ವರ್ಷಗಳ ನಂತರ ಅಂದರೆ ೧೯೩೪ರಲ್ಲಿ ಶ್ರೀ ಎ.ಎನ್. ಮೂರ್ತಿ ರಾಯರು ಎಫ್.ಜೆ. ಚರ್ಚ್ ಗ್ರೀಕ್ ಭಾಷೆಯಿಂದ ಇಂಗ್ಲಿಷಿಗೆ ತರ್ಜುಮೆ ಮಾಡಿದ್ದ ‘ಸಾಕ್ರೆಟಿಸನ ವಿಚಾರಣೆ ಮತ್ತು ಮರಣ’ ಎನ್ನುವ ಕೃತಿಯನ್ನು ‘ಸಾಕ್ರೆಟಿಸನ ಕೊನೆಯ ದಿನಗಳು’ ಎಂದು ಅನುವಾದ ಮಾಡಿದರು ಎಂಬುದು ಗಮನೀಯ.</p>
								<p>ವತರಣಿಕೆಯಲ್ಲಿ ಈ ಕೃತಿಯನ್ನು ಕುರಿತು ಡಿ.ವಿ.ಜಿ ಅವರು– ‘‘ಇಂತಹ ಚಿರಂತನಾಚಾರ್ಯನ ಅವಸಾನಸಮಯದ ಮರ್ಮಭೇದಕವಾದ ವರ್ತನೆಗಳನ್ನು ನನ್ನ ಮಾನ್ಯ ಮಿತ್ರರಾದ ಶ್ರೀಮಾನ್ ಸೋಸಲೆಯ ಗರಳಪುರಿ ಶಾಸ್ತ್ರಿಗಳವರು ಈ ಗ್ರಂಥದಲ್ಲಿ ಕನ್ನಡಿಗರ ಗೋಚರಕ್ಕೆ ತಂದಿದ್ದಾರೆ. ಇಂತಹ ತತ್ವಾನ್ವೇಷಿಯ, ಇಂತಹ ಸಂಪ್ರದಾಯ ಸಂಸ್ಥಾ ಪರೀಕ್ಷಕನ, ಇಂತಹ ಜೀವನಪರಿಶೋಧಕನ ಸಂತತಧ್ಯಾನವು ಈಗ ಕನ್ನಡಿಗರಿಗೆ-ಎಲ್ಲ ಭಾರತೀಯರಿಗೂ ಸಹ-ಕರ್ತವ್ಯವಾಗಿದೆ.</p>
								<p>ಸಾಕ್ರೆಟೀಸನು ಅಥೆನ್ಸಿನಲ್ಲಿದ್ದಂತಹ ಸಂದರ್ಭ ಅಥವಾ ಅಸಂದರ್ಭಗಳು ಈಗ ನಮಗೊದಗಿವೆ; ಇಲ್ಲಿ ಈಗ ಅದೇ ತೆರದ ಪ್ರಜಾಪ್ರಾಬಲ್ಯದ ಪ್ರಾರಂಭ; ಅದೇ ಬಗೆಯ ರೂಢವಚನ ಕೈಂಕರ್ಯ; ಅದೇ ವಿಚಾರ ವರ್ಜಿತವಾದ ಆವೇಶಧೋರಣೆ; ಅದೇ ಗೊಂದಲ; ಅದೇ ಗಜಿಬಿಜಿ. ಇಂತಹ ಸಮಯದಲ್ಲಿ ಆ ಮಹಾನುಭಾವನ ಚರಿತವನ್ನು ಸ್ಮರಣೆಗೆ ತಂದುಕೊಡುವವರು ಮಬ್ಬಿನಲ್ಲಿ ಬಂದ ದೀವಟಿಕಾರರು. ಹಿಮವತ್ಪರ್ವತಕ್ಕೆ ಯಾತ್ರೆ ಮಾಡಲಾರದವರು ತಮಗೆ ಆ ಮಹಾದ್ಭುತದ ಒಂದೆರಡು ಪಕ್ಕಗಳನ್ನಾದರೂ ಫೋಟೋ ಹಿಡಿದು ತೋರಿಸುವವರಿಗೆ ಕೃತಜ್ಞರಾಗಿರುವರಲ್ಲವೇ?</p>
								<p>ಇಲ್ಲಿ ಶ್ರೀಮಾನ್ ಗರಳಪುರಿ ಶಾಸ್ತ್ರಿಗಳವರು ನಮಗಾಗಿ ಅಂಥ ಉಪಕಾರವನ್ನು ಮಾಡಿದ್ದಾರೆ. ಸಾಹಿತ್ಯಸೇವೆಗೆ ಬೇಕಾದ ಅನೇಕ ತೆರದ ಅಧಿಕಾರ ಸಂಪತ್ತು ಅವರಲ್ಲಿ ಸೇರಿದೆ; ಸ್ವಾಭಾವಿಕವಾದ ಉತ್ಸಾಹ; ಅದಕ್ಕೆ ತಕ್ಕ ಸಂಕಲ್ಪನಿಷ್ಠೆ; ಅದಕ್ಕನುಗುಣವಾದ ಭಾಷಾನೈಪುಣ್ಯ ಮತ್ತು ಬುದ್ಧಿ ಚಾಕಚಕ್ಯ; ಅದಕ್ಕೆ ಪೋಷಕವಾದ ಪರಿಶ್ರಮ; ಎಲ್ಲಕ್ಕೂ ಕಳೆಕೊಡುವ ಲೋಕಪರಿಜ್ಞಾನ; ಎಲ್ಲಕ್ಕೂ ಭೂಷಣವಾದ ಕುಲಯಶಸ್ಸು. ಇಂಥವರಿಗೆ ಕನ್ನಡಿಗರ ಆದರಣೆಯೂ ಅಭಿನಂದನೆಯೂ ದೊರೆಯದೆ ಇದ್ದೀತೆ?’’ ಎಂದು ಸೂಕ್ತವಾಗಿಯೇ ಅಭಿಪ್ರಾಯ ಪಟ್ಟಿರುತ್ತಾರೆ. ಮತ್ತೊಂದೆಡೆ ಗುರುತ್ವವನ್ನು ಕುರಿತು ‘ಇನ್ನೊಬ್ಬರು ತನ್ನ ಕಿವಿಯಲ್ಲುಸಿರಿದುದನ್ನು ತಾನು ಇನ್ನೊಬ್ಬರ ಕಿವಿಯಲ್ಲುಸಿರಿದ ಮಾತ್ರದಿಂದ ಗುರುತ್ವವು ಸಿದ್ಧಿಸುವುದಿಲ್ಲ’ ಎಂದು ಔಚಿತ್ಯಪೂರ್ಣವಾಗಿ ಹೇಳಿರುತ್ತಾರೆ.</p>
								<p>ಪೀಠಿಕೆಯಲ್ಲಿ ಗರಳಪುರಿ ಶಾಸ್ತ್ರಿಯವರು ಕೃತಿರಚನೆಯ ಕಾಲದಲ್ಲಿ ನೆರವು ನೀಡಿದ ತಮ್ಮ ಪತ್ನಿ ವೆಂಕಟಸುಬ್ಬಮ್ಮ ಅವರನ್ನು ಹಾಗೂ ಅನುವಾದಕ್ಕೆ ಅನುಮತಿ ಇತ್ತ ಲಾರೆನ್ಸ್ ಹೌಸ್ಮನ್ ಅವರನ್ನೂ ಸ್ಮರಿಸಿಕೊಂಡಿರುತ್ತಾರೆ. ತಾವು ಅಂದು ಬರೆಯುವಾಗ್ಗೆ ಸೋಕ್ರಟೀಸನನ್ನು ಕುರಿತು ಯಾವ ಕೃತಿಯೂ ಬಂದಿಲ್ಲವೆಂಬ ಕಾರಣಕ್ಕಾಗಿ ತಾನು ಈ ಕೃತಿರಚಿಸಬೇಕಾಯಿತೆಂದು ಕಾರಣ ನೀಡಿರುತ್ತಾರೆ. ಶಾಸ್ತ್ರಿಗಳವರ ಅನುವಾದವು ಪ್ರಸನ್ನವಾಗಿದ್ದು ಭಾಷೆಗೆ ಓದಿಸಿಕೊಳ್ಳುವ ಗುಣ ಪ್ರಾಪ್ತಿಯಾಗಿದೆ. ಎಲ್ಲಿಯೂ ಭಾಷೆ ಕೃತಕವಾಗಿಯಾಗಲಿ ಪೆಡಸಾಗಿಯಾಗಲಿ ಇಲ್ಲ. ನಿದರ್ಶನಕ್ಕಾಗಿ ಒಂದೆರಡು ಸಂವಾದದ ತುಣುಕುಗಳನ್ನು ಗಮನಿಸಬಹುದು–</p>
								<p>ಸೋಕ್ರಟೀಸ್: ಕ್ರಿಟೊ, ನನ್ನಂತೆ ವಯಸ್ಸಾದ ಮೇಲೆ ಮನುಷ್ಯನು ಸಾವಿಗಂಜಬಾರದು.</p>
								<p>ಕ್ರಿಟೊ: ನಿನಗಿಂತಲೂ ವಯಸ್ಸಾದವರು ಕೂಡ ಅಂಜುತ್ತಾರೆ.</p>
								<p>ಸೋಕ್ರಟೀಸ್: ಹೌದು, ನನಗೆ ಗೊತ್ತು. ವಯಸ್ಸಾದರೆ ಅವಿವೇಕ ಹೋಗಿಯೇ ಹೋಗುತ್ತದೆಂದು ಹೇಳಲಾಗುವುದಿಲ್ಲ. ಅದು ಸರಿ, ನೀನು ಇಲ್ಲಿಗೆ ಏತಕ್ಕೆ ಬಂದೆ ಇಷ್ಟು ಹೊತ್ತಿಗೆ ಮುಂಚೆ?</p>
								<p>ಕ್ರಿಟೊ: (ಆತುರದಿಂದ) ಸೋಕ್ರಟೀಸ್, ಇನ್ನೂ ಕಾಲವಿದೆ, ಬಂದೀಖಾನೆಯ ಯಜಮಾನನು ನನಗೆ ಕೊಟ್ಟ ಮಾತಿನಂತೆ ಕಾವಲುಗಾರನನ್ನು ಕಳುಹಿಸಿಬಿಟ್ಟಿದ್ದಾನೆ; ನಿನ್ನನ್ನು ಪುನಃ ಬೇಡಿಕೊಳ್ಳುತ್ತೇನೆ, ನಿನ್ನ ಸ್ನೇಹಿತರ ಮಾತನ್ನು ಕೇಳು; ಇಲ್ಲಿಂದ ತಪ್ಪಿಸಿಕೊಂಡು ಹೋಗು!</p>
								<p>ಸಂಸ್ಕೃತ, ಕನ್ನಡ ಹಾಗೂ ಇಂಗ್ಲಿಷ್ ಭಾಷೆಗಳಲ್ಲಿ ಬಲ್ಲಿದರಾಗಿದ್ದ ಗರಳಪುರಿ ಶಾಸ್ತ್ರಿಗಳ ಈ ಅನುವಾದಿತ ನಾಟಕವು ಕನ್ನಡದ ಮಹತ್ವದ ಅನುವಾದಿತ ನಾಟಕಗಳಲ್ಲಿ ಪ್ರಧಾನ ಸ್ಥಾನವನ್ನು ಪಡೆದುಕೊಂಡಿದೆ ಎನ್ನಬಹುದು.</p>

							</div>
						</div>
					</div>
					
					<div class="bb-item" id="item36">
						<div class="content">
							<div class="scroller">
								<h2>ಸ್ಪೆನ್ಸರನಗ್ರಾಮರ್</h2>
								
								<p>ಕನ್ನಡದಲ್ಲಿ ವ್ಯಾಕರಣ ಗ್ರಂಥಗಳಿಗೆ ಕೊರತೆಯೇನಿಲ್ಲ. ನಾಗವರ್ಮ (1150) ಸಂಸ್ಕೃತದಲ್ಲಿ ರಚಿಸಿದ `ಕರ್ಣಾಟಕ ಭಾಷಾಭೂಷಣಂ~ ಮತ್ತು ಕನ್ನಡದಲ್ಲಿ ಬರೆದ `ಶಬ್ದಸ್ಮೃತಿ~, ಕೇಶಿರಾಜನ (1275) `ಶಬ್ದಮಣಿ ದರ್ಪಣಂ~, ಭಟ್ಟಾಕಳಂಕ (1600) ಸಂಸ್ಕೃತದಲ್ಲಿ ರಚಿಸಿದ `ಶಬ್ದಾನುಶಾಸನಂ~ ಇವು ಹಳಗನ್ನಡದ ಪ್ರಮುಖ ವ್ಯಾಕರಣಗಳು.</p>
								<p>ಮುಖ್ಯವಾಗಿ 1810ರಿಂದ 1899ರವರೆಗೆ ಹತ್ತು ಮಂದಿ ದೇಶೀಯ ವಿದ್ವಾಂಸರು ಕನ್ನಡದಲ್ಲಿ ಮತ್ತು ಹತ್ತು ಜನ ಪಾಶ್ಚಾತ್ಯ ಪಂಡಿತರು ಕನ್ನಡ ಮತ್ತು ಇಂಗ್ಲಿಷ್ ಭಾಷೆಗಳಲ್ಲಿ ಮಹತ್ವದ ವ್ಯಾಕರಣ ಗ್ರಂಥಗಳನ್ನು ರಚಿಸಿರುತ್ತಾರೆ.</p>
                                <p>Hans Janeson ಎಂಬ ಪಾಶ್ಚಾತ್ಯ ವಿದ್ವಾಂಸ, 1850ರ ಸುಮಾರಿನಲ್ಲಿ ಜರ್ಮನ್ ಭಾಷೆಯ ‘Grammatic der canari’ ಎಂಬ ಕನ್ನಡ ವ್ಯಾಕರಣ ಗ್ರಂಥವೊಂದನ್ನು ರಚಿಸಿದ್ದು ವಿಶೇಷ. Rev.F.Kittel ಅವರೇ ಕನ್ನಡ ಮತ್ತು ಇಂಗ್ಲಿಷ್‌ನಲ್ಲಿ `ಶಬ್ದಮಣಿ ದರ್ಪಣಂ~ನ ಸಂಪಾದನೆಯನ್ನೊಳಗೊಂಡು 4 ವ್ಯಾಕರಣ ಗ್ರಂಥಗಳನ್ನು ರಚಿಸಿದ್ದಾರೆ.</p>
								<p>ಕನ್ನಡದ ಮೊದಲ ಉಪಲಬ್ದ ಮುದ್ರಿತ ಪುಸ್ತಕವು 1817ರಲ್ಲಿ ಅಚ್ಚಾದ W.Carey, D.D. ಅವರ ‘Grammar of kurnata Language’ ಎಂಬ ವ್ಯಾಕರಣ ಗ್ರಂಥ. ಉಪಲಬ್ದವಿಲ್ಲದ, ಆದರೆ 1810ರಲ್ಲಿ ಮುದ್ರಣಗೊಂಡಿತೆಂದು ತಿಳಿದುಬಂದಿರುವ ಕೃಷ್ಣಮಾಚಾರ್ಯರ `ಧಾತುಮಂಜರಿ~ ಎಂಬುದೂ ಕನ್ನಡ ವ್ಯಾಕರಣ ಕೃತಿಯೇ ಆಗಿದೆ. </p>
								<p>W.Carey ವ್ಯಾಕರಣದಲ್ಲಿನ ದೋಷಗಳನ್ನು ಪರಿಷ್ಕರಿಸಿ 1820ರಲ್ಲಿ ಜಾನ್ ಮೆಕ್ಕೆರೆಲ್  ‘ A Grammar of Karnata Language’ ಎಂಬ ಕೃತಿ ರಚಿಸಿದನು. ಇದನ್ನು ಪರಿಷ್ಕರಿಸಿ Thomas Hodson ಎಂಬ ವಿದ್ವಾಂಸ 1859ರಲ್ಲಿ  ‘Elementary Grammar of The Kannada or Canarese Language’ ಎನ್ನುವ ಕೃತಿರಚನೆ ಮಾಡಿದನು. ಈ ಕೃತಿಯನ್ನು ಪರಿಷ್ಕರಿಸಿ,  ‘Kanarese Grammar’ ಕೃತಿರಚನೆ ಮಾಡಿದ್ದು  Herald Spencer, B.A. ಎಂಬಾತ.</p>
								<p>ಪ್ರಸ್ತುತ ಈ ಕೃತಿಯು 1914ರಲ್ಲಿ ಮೈಸೂರಿನ ವೆಸ್ಲಿಯನ್ ಮಿಷನ್ ಪ್ರೆಸ್ಸಿನಲ್ಲಿ ಮುದ್ರಣಗೊಂಡಿದೆ. ಒಟ್ಟು 330 ಪುಟಗಳಿರುವ ಈ ಕೃತಿಯ ಬೆಲೆ ಎಲ್ಲೂ ನಮೂದಾಗಿಲ್ಲ. 1950ರಲ್ಲಿ ಈ ಕೃತಿಯನ್ನು ಪರಿಷ್ಕರಿಸಿ W.Peterson, B.D.  ಮೈಸೂರಿನ ವೆಸ್ಲಿಯನ್ ಪ್ರೆಸ್ಸಿನಿಂದ ಪ್ರಕಟಗೊಳಿಸಿದನು.</p>
                                <p>ಹೀಗಾಗಿ W.carey ವ್ಯಾಕರಣ ಗ್ರಂಥವು ವಿಭಿನ್ನ ಕಾಲದಲ್ಲಿ ವಿಭಿನ್ನ ಲೇಖಕರಿಂದ ಪರಿಷ್ಕರಣೆಗೆ ಒಳಗಾಗಿದೆ. ಈ ಸರಣಿಯಲ್ಲಿನ ಮಹತ್ವದ ಕೃತಿ ಹೆರಾಲ್ಡ್ ಸ್ಪೆನ್ಸರ್‌ನ ಹಾಲಿ ಕೃತಿ‘Kanarese Grammar’ ಈ ಪುಸ್ತಕದ ಪ್ರಸ್ತಾವನೆಯಲ್ಲಿ ಕೃತಿಕಾರನು ಎಚ್.ಗುಲ್‌ಫೋರ್ಡ್, ಐ.ಫೀಲ್ಡರ್, ಈ.ಪಿ.ರೈಸ್, ಡಬ್ಲ್ಯೂ.ಎಚ್.ತೋರ್ಪ್, ಡಬ್ಲ್ಯೂ.ಈ.ಟಾಮ್ಲಿನ್ಸನ್, ಕೆ.ವೆಂಕಟಾಚಾರ್, ಹಾಸನ ಹಾಗೂ ಡಾ.ಕಿಟ್ಟೆಲ್ ಅವರು ತನ್ನ ಕೃತಿಗೆ ವಿವಿಧ ಹಂತಗಳಲ್ಲಿ ಸಹಾಯ ಮಾಡಿದ್ದನ್ನು ಸ್ಮರಿಸಿಕೊಂಡಿದ್ದಾನೆ.</p>
                                <p>ಈ ಕೃತಿಗೆ ಮೂಲ ಹಿಂದೆ ಹೇಳಿದಂತೆ 1859ರಲ್ಲಿ ರಚಿತವಾದ ಥಾಮಸ್ ಹಾಡ್ಸನ್ ಅವರ ಕೃತಿ. ಇದು 1864ರ ಹೊತ್ತಿಗೇನೆ 2ನೆಯ ಮುದ್ರಣ ಕಂಡಿತ್ತು. ಇಂತಹ ಜನಪ್ರಿಯವಾಗಿದ್ದ ಕೃತಿಯನ್ನು ಪರಿಷ್ಕರಿಸಿದ್ದು ಸ್ಪೆನ್ಸರನ ವಿಶೇಷ. ಸ್ಪೆನ್ಸರನ ಈ ಕೃತಿಯು ಇತರ ಪಾಶ್ಚಾತ್ಯ ವಿದ್ವಾಂಸರ ಕೃತಿಗಳಂತೆ ಸಂಪೂರ್ಣವಾಗಿ ಇಂಗ್ಲಿಷ್ ಭಾಷೆಯಲ್ಲೇ ಇದೆ. ಈ ಕೃತಿಯನ್ನು ಹೊರತರಲು ಕಾರಣ ಲೇಖಕನೇ ಹೇಳುವಂತೆ- ‘The first intension of the committee was that Mr,hodson’s book shall re-appear in a new and revised edition, amplified especially by the inclusion of graduated excercises.’  ಜೊತೆಗೆ ಪ್ರಕಾಶಕರ ಕೋರಿಕೆಯಂತೆ ಕನ್ನಡ ಪದಗಳು, ವಾಕ್ಯಗಳು ಹಾಗೂ ನಿದರ್ಶನಗಳಿಗೆ ಇಂಗ್ಲಿಷ್ ಭಾಷೆಯ ಲಿಪ್ಯಂತರವನ್ನು ಉಳಿಸಿಕೊಳ್ಳಲಾಗಿದೆ.</p>
								<p>330 ಪುಟಗಳ ಈ ಪುಸ್ತಕದಲ್ಲಿ 4 ಅಧ್ಯಾಯಗಳೂ 31 ಪಾಠಗಳೂ ಇವೆ. The Alphabet ಎಂಬ ಮೊದಲ ಪಾಠದಲ್ಲಿ ಕನ್ನಡದ ವರ್ಣಮಾಲೆಯನ್ನು ಸಮಗ್ರವಾಗಿ ವಿವರಿಸಿರುವುದರ ಜೊತೆಗೆ ಕನ್ನಡ ಕಾಗುಣಿತದ ಸಂಪೂರ್ಣ ಪಟ್ಟಿಯನ್ನು ವಿವರಣೆಯೊಂದಿಗೆ ನೀಡಲಾಗಿದೆ. ಪ್ರತಿಯೊಂದು ಪಾಠಗಳ ಅಂತ್ಯದಲ್ಲಿಯೂ ವಿವರವಾದ ಅಭ್ಯಾಸಗಳನ್ನು ನೀಡಲಾಗಿದೆ.</p>
								<p>ಈ ವ್ಯಾಕರಣ ಕೃತಿಯಲ್ಲಿ ಭಾಷೆಯ ಮೂರು ನೆಲೆಗಳಾದ ಅಕ್ಷರ, ಪದ ಮತ್ತು ವಾಕ್ಯ ವಿಷಯಗಳಲ್ಲಿ ಅಕ್ಷರ ಮತ್ತು ಪದ(ಶಬ್ದ) ಪ್ರಕರಣಗಳನ್ನು ವಿಶೇಷವಾಗಿ ಗಮನಿಸಲಾಗಿದೆ. ವಾಕ್ಯವಿಷಯಕ್ಕೆ ಕೃತಿಕಾರ ಪ್ರವೇಶಿಸಿಯೇ ಇಲ್ಲ.</p>
								<p>ಇದು ಈ ಕೃತಿಯ ಒಂದು ಬಹು ದೊಡ್ಡ ಕೊರತೆ. ಏಕೆಂದರೆ ಭಾಷೆ ವ್ಯವಹಾರದಲ್ಲಿರುವುದೇ ವಾಕ್ಯರೂಪಗಳಲ್ಲಿ. ಇದು ಹಿಂದಿನ ಅನೇಕ ವ್ಯಾಕರಣ ಗ್ರಂಥಗಳ ದೋಷವೂ ಆಗಿದೆ.</p>
								<p>ಅನುಬಂಧ 1ರಲ್ಲಿ ನೀಡಿರುವ ಸಂಬಂಧಾರ್ಥಕ ನಾಮಪದಗಳಲ್ಲಿ ಕನ್ನಡದ ಕೆಲವು ಸೂಕ್ಷ್ಮಗಳನ್ನು ಸ್ಪೆನ್ಸರ್ ಸವಿವರವಾಗಿ ಸ್ಪಷ್ಟೀಕರಿಸುತ್ತಾನೆ. ನಿದರ್ಶನಕ್ಕೆ ದೊಡ್ಡಪ್ಪ , ದೊಡ್ಡಮ್ಮ, ಚಿಕ್ಕಪ್ಪ ಮತ್ತು ಚಿಕ್ಕಮ್ಮ ಶಬ್ದಗಳಿಗೆ ಈ ರೀತಿ ವಿವರಿಸುತ್ತಾನೆ The father’s brothers and the mother’s sisters are accorded a place of honour second anly, and second by very little, to that of one’s own parents. while not called actually  ಅಪ್ಪ appa and ಅಮ್ಮ amma, they are called  ದೊಡ್ಡಪ್ಪ doddappa ಚಿಕ್ಕಪ್ಪ chikkappa ದೊಡ್ಡಮ್ಮ doddamma  ಚಿಕ್ಕಮ್ಮ  chikkamma. The wife of  ದೊಡ್ಡಪ್ಪ doddappa is called ದೊಡ್ಡಮ್ಮ doddamma and the husband of a  ದೊಡ್ಡಮ್ಮ doddamma is called ದೊಡ್ಡಪ್ಪ doddappa; similarly for the other terms.</p>
								<p>ಸ್ಪೆನ್ಸರ್ ಸಮಾಸಗಳನ್ನು ಕುರಿತು ಹೇಳುವಾಗ ವೀಪ್ಸಾ ಸಮಾಸ ಎಂಬ ಒಂದು ಕುತೂಹಲಕಾರಿ ಸಂಗತಿಯನ್ನು ಹೇಳಿದ್ದಾನೆ. ಅದನ್ನು ಕುರಿತು The variouse kinds of reduplication, repetition, etc describes... are collected under the general name of Veepsaa Samaasa ವೀಪ್ಸಾ Veepsaa means repitition ಎನ್ನುತ್ತಾನೆ.</p>
                                <p>ಉದಾಹರಣೆಯಾಗಿ ಹೊತ್ತು ಹೊತ್ತಿಗೆ, ಮನೆಮನೆಗೆ, ಹೇಳಿಹೇಳಿ, ಏನೇನೂ, ಇದ್ದೇ ಇರುತ್ತದೆ,  ವಿಧವಿಧ, ಇಷ್ಟಿಷ್ಟು ಇತ್ಯಾದಿ. ಹೀಗೆ ಈ ಕೃತಿಯು ಅನೇಕ ಅಪೂರ್ವ ಸಂಗತಿಗಳ ಆಗರವಾಗಿದೆ. ಆ ಕಾಲಕ್ಕೆ ಕನ್ನಡ ಭಾಷೆಯ ಪ್ರಯೋಗಗಳ ಸೂಕ್ಷ್ಮಾತಿಸೂಕ್ಷ್ಮಗಳನ್ನು ವಿವರಿಸುವಂತಹ ಒಂದು ಅಪೂರ್ವ ವ್ಯಾಕರಣ ಗ್ರಂಥ ಪ್ರಕಟವಾಗಿರುವುದು ವಿಶೇಷವೇ ಸರಿ. </p>

							</div>
						</div>
					</div>
					
					<div class="bb-item" id="item37">
						<div class="content">
							<div class="scroller">
								<h2>ಶ್ರೀರಂಗಪಟ್ಟಣದ ಚರಿತ್ರ</h2>
								
								<p>ಬೆಳ್ಳಾವೆ ಸೋಮಪ್ಪ ಸೋಮನಾಥಯ್ಯ (1854–1914) ಅವರ ‘ಶ್ರೀರಂಗಪಟ್ಟಣ’ ಪುಸ್ತಕದ ಪ್ರಕಟಣೆಯ ಕಾಲ ಹಾಗೂ ಜೇಬಿನಾಕಾರದ 86 ಪುಟಗಳ. ಬೆಲೆ ನಮೂದಾಗದ ಈ ಕೃತಿಯ ಹೆಸರಿನ ಬಗ್ಗೆ ಕೂಡಾ ಜಿಜ್ಞಾಸೆಯಿದೆ. ಮಹಾಮಹೋಪಾಧ್ಯಾಯ</p>
								<p>ರಾ. ನರಸಿಂಹಾಚಾರ್ಯರು ತಮ್ಮ ‘ಕವಿಚರಿತೆ- ಭಾಗ3’ರಲ್ಲಿ ಇದನ್ನು ‘ ಶ್ರೀರಂಗಪಟ್ಟಣದ ಚರಿತ್ರೆ’ ಎಂದು ಸೂಚಿಸಿದ್ದರೆ, ವೆಂಕಟೇಶ ಸಾಂಗಲಿಯವರು ತಮ್ಮ ‘ಸಿರಿಗನ್ನಡ ಗ್ರಂಥಕರ್ತರ ಚರಿತ್ರಕೋಶ’ದಲ್ಲಿ  ‘ಶ್ರೀರಂಗಪಟ್ಟಣವು ಹುಟ್ಟಿ ಬೆಳೆದ ಕಥೆ’ ಎಂದು ನಿರ್ದೇಶಿಸಿದ್ದಾರೆ.</p>
								<p>ನನಗೆ ದೊರಕಿದ ಮುಖಪುಟವಿಲ್ಲದ ಈ ಪುಟ್ಟ ಪುಸ್ತಕದ ಆರಂಭದ ಪುಟದಲ್ಲಿ ಕೃತಿಯ ಹೆಸರು ‘ಶ್ರೀರಂಗಪಟ್ಟಣ’ ಎಂದೇ ಇದೆ. ಬಹುಶಃ ಈ ಪುಸ್ತಕದ ಮುಖಪುಟದೊಂದಿಗಿನ ಇನ್ನೊಂದು ಪ್ರತಿ ದೊರೆಯುವವರೆಗೆ ಇದೇ ಇದರ ಸರಿಯಾದ ಹೆಸರೆಂದು ಭಾವಿಸುತ್ತೇನೆ ಹಾಗೂ ಈ ಪುಸ್ತಕದ ಕಾಲ ಸುಮಾರು 1895 ಎಂದು ಊಹಿಸುತ್ತೇನೆ.</p>
								<p>ಅದ್ವೈತ ಬ್ರಾಹ್ಮಣ ಪಂಗಡಕ್ಕೆ ಸೇರಿದ ಸೋಮನಾಥಯ್ಯನವರು ತುಮಕೂರು ಜಿಲ್ಲೆಯ ಬೆಳ್ಳಾವೆ ಊರಿನವರು. ಇವರು ಖ್ಯಾತ ಕನ್ನಡ ನಾಟಕಕಾರ ಬೆಳ್ಳಾವೆ ನರಹರಿಶಾಸ್ತ್ರಿಗಳ ದೊಡ್ಡ ಅಣ್ಣಂದಿರು. ಬೆಂಗಳೂರಿನ ವೆಸ್ಲಿಯನ್ ಮಿಶನ್ ಹೈಸ್ಕೂಲಿನಲ್ಲಿ ಮೆಟ್ರಿಕ್ಯುಲೇಷನ್ ಪರೀಕ್ಷೆ ತೇರ್ಗಡೆ ಹೊಂದಿ ಎಫ್.ಎ. ತರಗತಿಯ ಅಭ್ಯಾಸವನ್ನು ಬಹುಶಃ ಬಡತನದ ಕಾರಣದಿಂದ ನಿಲ್ಲಿಸಬೇಕಾಯಿತು.</p>
								<p>ಸ್ವತಂತ್ರ ಮನೋಭಾವದವರಾಗಿದ್ದ, ವಿದ್ವತ್ತು ಹಾಗೂ ಕಾರ್ಯಸಂಸ್ಕೃತಿಯುಳ್ಳ ಅವರು ದಿವಾನ್ ಸರ್ ಕೆ. ಶೇಷಾದ್ರಿ ಅಯ್ಯರ್ ಅವರ ನೆರವಿನಿಂದ 1874ರಷ್ಟು ಹಿಂದೆಯೇ ಬೆಂಗಳೂರಿನ ಚಿಕ್ಕಪೇಟೆಯಲ್ಲಿ ಹೆಣ್ಣುಮಕ್ಕಳ ಶಾಲೆಯೊಂದನ್ನು ಸ್ಥಾಪಿಸಿ, ಅಂದಿನ ಮೈಸೂರು ಸಾಮ್ರಾಜ್ಯದಲ್ಲಿ ಸ್ತ್ರೀಶಿಕ್ಷಣಕ್ಕೆ ಬುನಾದಿಯನ್ನು ಹಾಕಿಕೊಟ್ಟರು. ಕೆಲಕಾಲ ಅಲ್ಲಿಯೇ ಅಧ್ಯಾಪಕರಾಗಿ ಸೇವೆಯನ್ನೂ ಸಲ್ಲಿಸಿದರು. ಚಿಕ್ಕಬಳ್ಳಾಪುರದ ಹೆಣ್ಣು ಮಕ್ಕಳ ಶಾಲೆಯಲ್ಲಿದ್ದಾಗ ಅಸ್ವಸ್ಥರಾಗಿ ಕೆಲಸಕ್ಕೆ ರಾಜಿನಾಮೆಯನ್ನು ಕೊಟ್ಟರು.</p>
								<p>ಕನ್ನಡದ ಜತೆಗೆ ಸಂಸ್ಕೃತ, ಇಂಗ್ಲಿಷ್, ತೆಲುಗು ಭಾಷೆಗಳಲ್ಲಿ ಅಪಾರ ಪಾಂಡಿತ್ಯವಿದ್ದ ಸೋಮನಾಥಯ್ಯನವರು ಗಣಿತ ಶಾಸ್ತ್ರದಲ್ಲಿ ಕೂಡ ಬಲ್ಲಿದರಾದ ವಿದ್ವಾಂಸರೆಂದು ಖ್ಯಾತರಾಗಿದ್ದರು. ಹಲವಾರು ವಿದೇಶಿ ವಿದ್ವಾಂಸರು ಕೂಡ ಇವರೊಂದಿಗೆ ಗಣಿತ ಶಾಸ್ತ್ರವನ್ನು ಕುರಿತ ಪತ್ರವ್ಯವಹಾರವನ್ನಿರಿಸಿಕೊಂಡಿದ್ದರು.</p>
								<p>ಬಹುಶ್ರುತ ವಿದ್ವಾಂಸರಾಗಿದ್ದ ಸೋಮನಾಥಯ್ಯನವರು ‘ಗೆದ್ದತ್ತೆ ಸೋತಳಿಯ’, ‘ಬೃಂದಾವನೋತ್ಸವ’, ‘ಶಂಕರಚರಿತ್ರ ಕಾಲವಿಚಾರ’, ‘ಶೃಂಗೇರಿ ಮಠದ ಚರಿತ್ರೆ’, ‘ವಿವೇಕ ಚಂದ್ರಿಕೆ’, ‘ರಾಜಶೇಖರ ಚರಿತೆ’, ‘ಗಯ್ಯಾಳಿಯನ್ನು ಸಾಧು ಮಾಡುವಿಕೆ’ ಹಾಗೂ ‘ಸತೀಮಣಿವಿಜಯ’ ಎನ್ನುವ ಕೃತಿಗಳನ್ನು ರಚಿಸಿರುತ್ತಾರೆ. ಇದರಲ್ಲಿ ‘ಗಯ್ಯಾಳಿಯನ್ನು ಸಾಧು ಮಾಡುವಿಕೆ’ ಹಾಗೂ ‘ಸತೀಮಣಿ ವಿಜಯ’ ಕೃತಿಗಳು ತೆಲುಗಿನ ವೀರೇಶ ಲಿಂಗಂ ಪಂತುಲು ಅವರು ತೆಲುಗಿಗೆ ತಂದಿದ್ದ ಷೇಕ್‌ಸ್ಪಿಯರ್‌ನ ಕೃತಿಗಳನ್ನು ಆಧರಿಸಿದ ಕನ್ನಡ ಅನುವಾದಗಳು.</p>
								<p>1893ರಲ್ಲಿ ಆರಂಭವಾದ ‘ವಿಜ್ಞಾನ ದೀಪಿಕೆ’ ಎನ್ನುವ ಒಂದು ವಿಜ್ಞಾನ ಮಾಸಪತ್ರಿಕೆಗೆ ಅವರು ಕೆಲ ಕಾಲ ಸಂಪಾದಕರಾಗಿದ್ದರು ಎನ್ನುವ ಮಾಹಿತಿ ಇದೆ. ವಿಸ್ಮಯವಾದ ಸಂಗತಿ ಎಂದರೆ ಇವರ ‘ರಾಜಶೇಖರ ಚರಿತೆ’ಯು ಈ ವಿಜ್ಞಾನದ ಮಾಸಪತ್ರಿಕೆಯಲ್ಲಿ ಧಾರಾವಾಹಿಯಾಗಿ ಪ್ರಕಟಗೊಂಡದ್ದು. ಒಟ್ಟಾರೆ, ಕನ್ನಡ ಸಾರಸ್ವತ ಲೋಕಕ್ಕೆ ಬೆಳ್ಳಾವೆ ಕುಟುಂಬ ಹಾಗೂ ಬೆಳ್ಳಾವೆ ಸೋಮನಾಥಯ್ಯನವರ ಕೊಡುಗೆ ಅಪಾರ.</p>
								<p>‘ಶ್ರೀರಂಗಪಟ್ಟಣ’ ಪುಸ್ತಕದಲ್ಲಿ ಚರಿತ್ರೆ, ವರ್ಣನೆ ಹಾಗೂ ಸರ್ಕಾರಿ ಕಾಗದ ಪತ್ರಗಳು ಎನ್ನುವ ಮೂರು ಭಾಗಗಳಿವೆ. ‘ಚರಿತ್ರೆ’ ಶೀರ್ಷಿಕೆಯಡಿ– ಪುರಾಣಸಿದ್ಧ, ಐತಿಹ್ಯ, ಹೊಯಿಸಳ ಬಲ್ಲಾಳರ ಕಾಲ, ವಿಜಯನಗರದವರ ಕಾಲ, ಕರ್ತರ ಕಾಲ, ದೊಡ್ಡ ನವಾಬರ ಕಾಲ, ಟೀಪೂ ಸುಲ್ತಾನರ ಕಾಲ  ಹಾಗೂ ಈಚಿನ ಚರಿತ್ರೆ  ಎನ್ನುವ ವಿಷಯ ವಿಂಗಡಣೆ ಇದೆ.ಈ ಭಾಗದಲ್ಲಿ ಪುರಾಣಪ್ರಸಿದ್ಧವಾದ ಶ್ರೀರಂಗಪಟ್ಟಣದ ಚರಿತ್ರೆಯನ್ನು ಪುರಾಣ, ಐತಿಹ್ಯಗಳು ಮುಂತಾದ ನೆಲೆಯಲ್ಲಿ ವಿವರಿಸಿ ನಂತರ ಇತಿಹಾಸ ಕಾಲದ ವಿಚಾರಕ್ಕೆ ಬಂದು ಹೇಗೆ ಶ್ರೀರಂಗಪಟ್ಟಣದ ಚರಿತ್ರೆಯು ನವಾಬರಾದ ಹೈದರ್ ಆಲಿ ಹಾಗೂ ಟೀಪೂ ಸುಲ್ತಾನರ ಕಾಲದಲ್ಲಿ ಉತ್ತುಂಗಕ್ಕೆ ಏರಿತು ಎನ್ನುವುದನ್ನು ನಿದರ್ಶನಗಳೊಂದಿಗೆ ತಿಳಿಸುತ್ತಾರೆ.‘ವರ್ಣನೆ’ ಅಡಿಯಲ್ಲಿ– ಕಾವೇರಿ, ಶ್ರೀರಂಗಪಟ್ಟಣ, ಕೋಟೆ, ಕೋಟೆಯ ನೋಟ ಮತ್ತು ಕೋಟೆಯ ಹೊರಗಿನ ಸ್ಥಳಗಳು ಎನ್ನುವ ಐದು ಉಪ ಶೀರ್ಷಿಕೆಗಳಿವೆ. ‘ಕೋಟೆಯ ನೋಟ’ ಉಪಶೀರ್ಷಿಕೆಯಲ್ಲಿ ರಂಗಸ್ವಾಮಿ ಗುಡಿ, ಅಲಂಬತೇರಿ, ದೊಡ್ಡಬುರುಜು, ಆಳವಾದ ಕಂದಕ, ನೆಟ್ಟಿರುವ ಪಿರಂಗಿಗಳು, ವಾಡೇದಿಡ್ಡಿ, ಡಿಳ್ಳೀಸೇತುವೆ, ದೊಡ್ಡಗಿಡ್ಡಂಗಿ, ಕೃಷ್ಣದಿಡ್ಡಿ, ಸುಲ್ತಾನದ ಮಹಲು, ಹುಲ್ಲೇದಿಡ್ಡಿ, ಸುಲ್ತಾನರು ಸತ್ತ ಸ್ಥಳ, ಇನ್ನೊಂದು ಗಿಡ್ಡಂಗಿ, ದೊಡ್ಡಮಸೀದಿ, ಗಂಜಾಂದರ್ವಾಜ, ಕಾಳೇಗೌಡನ ಬತೇರಿ, ಮೈಸೂರು ದರ್ವಾಜ, ಬಮ್ಮೂರು ದಿಡ್ಡಿ, ದೊಡ್ಡಕಮಾನು, ದೊಡ್ಡ ಉಗ್ರಾಣ, ಗಂಗಾಧರೇಶ್ವರನ ಗುಡಿ, ನರಸಿಂಹಸ್ವಾಮಿ ಗುಡಿ, ಕರ್ತರ ಅರಮನೆ– ಇವುಗಳನ್ನು ಕುರಿತ ಖಚಿತ ವಿವರಣೆಗಳಿವೆ.</p>
								<p>‘ಕೋಟೆಯ ಹೊರಗಿನ ಸ್ಥಳಗಳು’ ವಿಭಾಗದಲ್ಲಿ ದರ್ಯಾದೌಲತ್ ಬಾಗ್, ಸಬ್ಬಲ್‌ರಾಣಿ ತಿಟ್ಟು, ಷಹರ್ ಗಂಜಾಂ, ಸಂಗಮ, ಗುಂಬಜ್, ಬೇಲಿಸಾಹೇಬರ ಗೋರಿ, ಬಂಗಾರದೊಡ್ಡಿ ಕಾಲ್ವೆ, ಪಶ್ಚಿಮವಾಹಿನಿ, ಗೌತಮ ಕ್ಷೇತ್ರ– ಮುಂತಾದ ಸ್ಥಳಗಳ ವಿವರಣೆಗಳಿವೆ.</p>

								<p>‘ಸರ್ಕಾರಿ ಕಾಗದ ಪತ್ರಗಳು’ ವಿಭಾಗದ ವಿಷಯಗಳು ಹೀಗಿವೆ:</p>
								<p>1. ಮೈಸೂರು ರಾಣಿ ಲಕ್ಷ್ಮಮ್ಮಣ್ಣಿಯವರು ಗವರ್ನರ್ ಜನರಲ್ ಲಾರ್ಡು ಮಾರ್ನಿಂಗ್ಟನ್ ಸಾಹೇಬರಿಗೂ, ಮದ್ರಾಸ್ ಗವರ್ನರ್ ಲಾರ್ಡ್ ಕ್ಲೈವು ಸಾಹೇಬರಿಗೂ ಬರೆಯಿಸಿ ಕಳುಹಿಸಿದ ಕಾಗದದ ನಕಲು. ಇದರ ಕಾಲ 3ನೇ ಫೆಬ್ರವರಿ 1798 ಭಾನುವಾರ- ಕಾಳಯುಕ್ತಿ ಸಂವತ್ಸರದ ಪುಷ್ಯ ಬಹುಳ ಚತುರ್ದಶಿ. </p>
								<p>2. ಈ ಪತ್ರಕ್ಕೆ ಜೆ. ವೆಬ್ ಸಡಾಹೇಬರಿಂದ ಬಂದ ಜವಾಬು- ತಾ|| 16ನೇ ಏಪ್ರಿಲ್ 1798.</p>
								<p>3. ಶ್ರೀರಂಗಪಟ್ಟಣಕ್ಕೆ ಮುತ್ತಿಗೆ ಹಾಕಲು ಬಂದಿದ್ದ ಒಟ್ಟು ಫವುಜಿನ ತಪಸೀಲು.</p>

								<p>4. ಜನರಲ್ ಬೇರ್ಡು ಸಾಹೇಬರ ಜತೆಯಲ್ಲಿ ಕೋಟೆ ಹಲ್ಲಾಹತ್ತಿದ ಫವುಜು. </p>
								<p>5. ಇನಾಂ ಹಣದ ತಪಸೀಲು. ಇದರಲ್ಲಿ  ಕೋಟೆ ಹಲ್ಲಾಹತ್ತಿದ ಫವುಜು ಹಾಗೂ ಇನಾಂ ಹಣದ ತಪಸೀಲುಗಳ ವಿವರಗಳ ಮಾಹಿತಿಯನ್ನು ಮದ್ರಾಸು ಪಟ್ಟಣದಲ್ಲಿ ಪ್ರಕಟಗೊಳ್ಳುತ್ತಿದ್ದ ‘ದಿ ಮದ್ರಾಸ ಕೊರಿಯರ್’ ಎನ್ನುವ ನಿಯತ ಕಾಲಿಕೆಯ ಜನವರಿ-ಜೂನ್ 1799ರ ಸಂಚಿಕೆಯಿಂದ ಲೇಖಕರು ಸ್ವೀಕರಿಸಿ ಆ ಪತ್ರಿಕೆಯನ್ನು ಸ್ಮರಿಸಿಕೊಂಡಿರುತ್ತಾರೆ. ಕುತೂಹಲಕ್ಕಾಗಿ 5 ನೆಯ ಅಂಶ-ಇನಾಂ ಹಣದ ತಪಸೀಲಿನ ವಿವರಣೆಯನ್ನು ಗಮನಿಸಬಹುದು. ಅದರ ಒಕ್ಕಣೆ ಹೀಗಿದೆ:</p>
								<p>ಮೇ ಮಾಹೆ 5 ನೇ ತಾರೀಖಿನಿಂದ 22 ನೇ ತಾರೀಖಿನವರೆಗೂ ಸಿಕ್ಕಿದ ಒಟ್ಟು ಹಣ 25,35,804 ವರಹ, ಎಂದರೆ ಸುಮಾರು 88,50,000 ರುಪಾಯಿಗಳು. ಈ ಹಣವೆಲ್ಲವನ್ನೂ ಇಂಗ್ಲೀಷರ ಕಡೆ ಯುದ್ಧ ಮಾಡಿದ ಫವುಜಿಗೆ ಇನಾಮಾಗಿ ಜೂನ್ 26 ನೇ ತಾರೀಖಿನಲ್ಲಿ ಹಂಚಿಕೊಟ್ಟರು. ಇದರ ವಿಲೇವಾರಿ ಹೇಗೆಂದರೆ-</p>
								<p>‘‘ಕಮಾಂಡರಿನ್ ಚೀಫ್ ಸಾಹೇಬರಿಗೆ ೮ರಲ್ಲೊಂದು ಪಾಲು ಅಂದರೆ ರುಪಾಯಿಗಳು 11,00,000, ಮೇಜರ್ ಜನರಲ್ ಫ್ಲಾಯಿಡ್ ಸಾ|| ರೂ 1,25,000, ಸ್ಟಾಫಿನ ಜನರಲ್ ಆಫೀಸರುಗಳಿಗೆ ಇಸಂ 1ಕ್ಕೆ-1,01,000, ಕರ್ನಲ್‌ಗಳಿಗೆ ಇಸಂ 1ಕ್ಕೆ- 4.37,000, ಲೆಫ್ಟಿನೆಂಟು ಕರ್ನಲ್‌ಗಳಿಗೆ- 23,000, ಮೇಜರುಗಳಿಗೆ- 13,000, ಕೇಪ್ಟನ್‌ಗಳಿಗೆ, ಸರ್ಜನ್‌ಗಳಿಗೆ- 7,500, ಸಬಾಲ್ಟನ್‌ಗಳಿಗೆ, ಅ|| ಸರ್ಜನ್‌ಗಳಿಗೆ- 3,800, ಕ್ವಾರ್ಟರ್ ಮಾಷ್ಟರುಗಳಿಗೆ-1,300, ಸಾರ್ಜೆಂಟ್‌ಮೇಜರುಗಳಿಗೆ- 190, ಸಾರ್ಜೆಂಟುಗಳಿಗೆ- 129, ಕಾರ್ಪೊರಲ್‌ಗಳಿಗೆ- 63, ಕಮಾಂಡೆಂಟ್ ಸುಬೇದಾರರಿಗೆ ಇಸಂ 1ಕ್ಕೆ - 370, ಆಮಾದಾರರಿಗೆ, ಹವಾಲ್‌ದಾರರಿಗೆ- 63, ನಾಯಕ, ಶಿಪಾಯಿ, ಗನ್ ಕಲಾಸಿ, ಕಾಮಾಟಿ, ಹಕೀಮ, ಪಕಾಲಿವಾಲ, ಟ್ರಂಪಟರ್, ಡ್ರುಮ್ಮರ್, ಫೈನರಿಗೆ ಇಸಂ 1ಕ್ಕೆ- 42’’.</p>
								<p>ಹಣವಿತರಣೆಗೆ ಸಂಬಂಧಿಸಿದ ಇಂತಹ ಅಪೂರ್ವ ಮಾಹಿತಿಗಳಿರುವುದು ಈ ಪುಟ್ಟ ಕೃತಿಯ ವಿಶೇಷ. ಅಷ್ಟೇ ಅಲ್ಲದೆ ಅಡಿಟಿಪ್ಪಣಿಗಳನ್ನು ನೀಡಿರುವುದಲ್ಲದೆ ಹೈದರ್ ಆಲಿ ಹಾಗೂ ಟೀಪೂ ಸುಲ್ತಾನರ 2 ಸುಂದರ ಛಾಯಾಚಿತ್ರಗಳ ಪಡಿಯಚ್ಚನ್ನು ಓದುಗರ ಅವಗಾಹನೆಗಾಗಿ ನೀಡಲಾಗಿದೆ. ಶ್ರೀರಂಗಪಟ್ಟಣದ ಇತಿಹಾಸದ ಅಧ್ಯಯನ ಮಾಡುವ ಸಂಶೋಧಕರಿಗೆ 19ನೇ ಶತಮಾನದ ಕೊನೆಯಲ್ಲಿ ಪ್ರಕಟವಾದ ಪ್ರಸ್ತುತ ಕೃತಿ ಒಂದು ಅಪೂರ್ವ ಆಕರ ಗ್ರಂಥವಾಗಿದೆ.</p>

							</div>
						</div>
					</div>
					
					<div class="bb-item" id="item38">
						<div class="content">
							<div class="scroller">
								<h2>ವಾಚಕ ಬೋಧಿನಿ</h2>
																
							    <p>ಎಂ.ಬಿ. ಶ್ರಿನಿವಾಸಯ್ಯಂಗಾರ‌್ಯ ಅವರ `ವಾಚಕ ಬೋಧಿನಿ~ 60 ಪುಟಗಳ ಪುಟ್ಟ ವ್ಯಾಕರಣ ಕೃತಿ. ಲೇಖಕರ ಪೂರ್ಣ ಹೆಸರು ಮಂಡ್ಯಂ ಭೀಮರಾವ ಶ್ರಿನಿವಾಸ ಅಯ್ಯಂಗಾರ್. 10 ಸಾವಿರ ಪ್ರತಿಗಳು ಅಚ್ಚಾಗಿರುವ 17ನೇ ಆವೃತ್ತಿಯಾದ ಪ್ರಸ್ತುತ ಕೃತಿಯು 1928ರಲ್ಲಿ ಮೈಸೂರಿನ ಸರ್ಕಾರಿ ಮುದ್ರಣಾಲಯದಲ್ಲಿ ಮುದ್ರಿತವಾಗಿದೆ.</p>
								<p>ಮೈಸೂರು ಸರ್ಕಾರದ ಸಾರ್ವಜನಿಕ ಶಿಕ್ಷಣ ಇಲಾಖೆ ಇದನ್ನು ಪ್ರಕಟಿಸಿದೆ. ಇದರ ಮೊದಲ ಮುದ್ರಣ 1894ರಲ್ಲಿ ಆಯಿತು. 1894-1935ರ ಅವಧಿಯಲ್ಲಿ ಈ ಕೃತಿ 25ಕ್ಕೂ ಹೆಚ್ಚು ಬಾರಿ ಬೆಳಕು ಕಂಡಿದೆ.</p>
								<p>1915ರಲ್ಲಿ ನಿಧನರಾದ ಶ್ರಿನಿವಾಸ ಅಯ್ಯಂಗಾರ‌್ಯರು ಆ ಕಾಲಕ್ಕೆ ಎಂ.ಎ. ಪದವೀಧರರಾಗಿದ್ದರು. ಮೈಸೂರು ನಿವಾಸಿಗಳಾಗಿದ್ದ ಇವರು ಚಿತ್ರದುರ್ಗ ಪಟ್ಟಣದ ಸರ್ಕಾರಿ ಮಾಧ್ಯಮಿಕ ಶಾಲೆಯ ಮುಖ್ಯೋಪಾಧ್ಯಾಯರಾಗಿದ್ದು, ನಂತರ ಮೈಸೂರು ಸರ್ಕಾರದ ವಿದ್ಯಾ ಇಲಾಖೆಯಲ್ಲಿ ಟ್ರಾನ್ಸ್‌ಲೇಟರ್ ಆಗಿದ್ದರು. ಮೈಸೂರಿನಿಂದ 1888ರಲ್ಲಿ ಬರುತ್ತಿದ್ದ `ಹಿತಬೋಧಿನಿ~ ಮಾಸಪತ್ರಿಕೆಯ ಸಂಸ್ಥಾಪಕರುಗಳಲ್ಲಿ ಇವರೂ ಒಬ್ಬರು. ಆ ಮಾಸ ಪತ್ರಿಕೆಯ ಬಹು ಮುಖ್ಯ ಬರಹಗಾರರು ಕೂಡ.</p>
								<p>ಶೇಕ್ಸ್‌ಪಿಯರನ `ಸಿಂಬೆಲೈನ್~ ನಾಟಕದ ಭಾಷಾಂತರ `ಜಯಸಿಂಹರಾಜ ಚರಿತೆ~ (1886), ತಮಿಳು ಗ್ರಂಥವೊಂದರ ಅನುವಾದ `ನಿತ್ಯಾನುಸಂಧಾನ ಟೀಕೆ~, ಎಂ.ಎಸ್. ಪುಟ್ಟಣ್ಣ ಅವರೊಂದಿಗೆ ತಮಿಳಿನ ಕುರುಳ್ ಗ್ರಂಥದ ಅನುವಾದ `ನೀತಿಚಿಂತಾಮಣಿ~ (1884), ಕುಲಶೇಖರ ಆಳ್ವಾರರ ಸಂಸ್ಕೃತ ಗ್ರಂಥದ ಕನ್ನಡ-ಇಂಗ್ಲಿಷ್ ಭಾಷಾಂತರಗಳನ್ನೊಳಗೊಂಡ `ಮುಕುಂದಮಾಲಾ ಸ್ತೋತ್ರ~ (1907), `ಹಿಂದೂ ದೇಶದ ನಾಗರಿಕ~ ಹಾಗೂ `ಹೇಮರಾಜ ವಿಲಾಸ~- ಇವು ಇವರ ಕನ್ನಡದ ಕೃತಿಗಳು. ಇವರ ತಮಿಳು ಕೃತಿಗಳು: ತಿರುಪಲ್ಲಾಂಡು, ಅಮಲಾಂದಿ ಪಿರನ್, ತಿರುಪಳ್ಳಿ ಎಲುಚಿ, ತಿರುಪ್ಪಾವೈ ಮತ್ತು ಕಣ್ಣಿಯುನ್ ಶಿರುತ್ತಂಬು.</p>
								<p>ಗ್ರಂಥಕರ್ತರ ಪೀಠಿಕೆಯಲ್ಲಿ `ವ್ಯಾಕರಣಶಾಸ್ತ್ರವನ್ನು ಓದಿ ಅರ್ಥಗ್ರಹಣ ಮಾಡುವುದು ಯಾವ ಭಾಷೆಯಲ್ಲಿಯೂ ಸುಲಭವಲ್ಲ. ಇದನ್ನು ಬಾಲಕರಿಗೆ ಸುಲಭವಾಗಿ ತಿಳಿಸುವ ಇಂಗ್ಲಿಷ್ ಮುಂತಾದ ಭಾಷೆಗಳಲ್ಲಿ ಬಹುಸಾಧನಗಳುಂಟು. ಅಂಥವುಗಳು ಕನ್ನಡದಲ್ಲಿ ಬಹಳವಾಗಿಲ್ಲ.</p>
								<p>ಬಾಲಕರ ಉಪಯೋಗಕ್ಕಾಗಿ ಈಗ ಪ್ರಚಾರದಲ್ಲಿರುವ ವ್ಯಾಕರಣದ ಪುಸ್ತಕಗಳಲ್ಲಿ ಹೇಳಿದ ಲಕ್ಷಣಗಳು ಬಾಲಕರಾದ ವಿದ್ಯಾರ್ಥಿಗಳಿಂದ ಸುಲಭವಾಗಿ ಗ್ರಹಿಸಲ್ಪಡಲು ಉದಾಹರಣೆಗಳೂ, ಅಭ್ಯಾಸಗಳೂ ಹೇರಳವಾಗಿಲ್ಲದ ಕಾರಣ ಈ ಶಾಸ್ತ್ರಾಭ್ಯಾಸವು ಅನೇಕ ವಿದ್ಯಾರ್ಥಿಗಳಿಗೆ ಕಷ್ಟ ತೋರಿ, ಇದರಲ್ಲಿ ಒಂದು ಜುಗುಪ್ಸೆಯುಂಟಾಗಿ, ಬಲವಂತದಿಂದ ಅವರು ಓದುವಂತೆ ಕಾಣಬರುವುದು.</p>

								<p>ಈ ಕುಂದಕವನ್ನು ಕೈಯಲ್ಲಾದ ಮಟ್ಟಿಗೂ ನಿವಾರಣೆ ಮಾಡುವುದು ಎಲ್ಲಾ ಹಿತಚಿಂತಕರ ಕೆಲಸವಾಗಿದೆ. ಈ ಸ್ಥಿತಿಯನ್ನು ಸರಿ ಮಾಡಲು ಈ ಚಿಕ್ಕ ಪುಸ್ತಕವು ಒಂದು ಹೊಸರೀತಿಯಿಂದ ಬರೆಯಲ್ಪಟ್ಟಿದೆ~ ಎಂದು ಕೃತಿರಚನೆಯ ಹಿನ್ನೆಲೆಯನ್ನು ಹೇಳಲಾಗಿದೆ. ಈ ಪುಸ್ತಕವನ್ನು ಪರಿಷ್ಕರಿಸಿರುವುದು ಮೈಸೂರು ವಿದ್ಯಾ ಇಲಾಖೆಯ `ಟೆಕ್ಸ್ಟ್ ಬುಕ್ ಕಮಿಟಿ~. ಆ ಸಮಿತಿಯ ಅಧ್ಯಕ್ಷರು ಬಿ.ಎಂ.ಶ್ರಿಕಂಠಯ್ಯನವರು.</p>
								<p>ಈ ಕೃತಿಯ ವಿಷಯಸೂಚಿಯಂತೆ ಪೀಠಿಕೆ, ಪದಪ್ರಕರಣ, ವಾಕ್ಯ ಪ್ರಕರಣಗಳ ಶೀರ್ಷಿಕೆಯ ಅಡಿಯಲ್ಲಿ ನಾಮಪದ, ಕ್ರಿಯಾಪದ, ಅವ್ಯಯ, ಪದಸ್ವರೂಪ ಕಥನ, ವಾಕ್ಯರಚನೆ ಮತ್ತು ವಾಕ್ಯ ವಿಭಜನೆ- ಈ ವಿಷಯಗಳನ್ನು ಕುರಿತು ವಿವೇಚಿಸಲಾಗಿದೆ. ಪ್ರತಿ ಪಾಠಗಳ ಕೊನೆಯಲ್ಲಿ `ಅಭ್ಯಾಸ~ಗಳನ್ನು ನೀಡಲಾಗಿದ್ದು ಒಟ್ಟು 25 ಅಭ್ಯಾಸಗಳಿವೆ. ಉದಾಹರಣೆಗಾಗಿ `ಅನ್ವಯ ವಾಕ್ಯಭೇದಗಳು~ ಎಂಬ ಪಾಠದ ಕೊನೆಯ 24ನೇ ಅಭ್ಯಾಸದಲ್ಲಿ ಕೆಲವನ್ನು ಗಮನಿಸಬಹುದು.</p>
								<p>ಅನ್ವಯ ಎಂದರೇನು? ವಾಕ್ಯದಲ್ಲಿ ಅನ್ವಯಕ್ರಮ ಹೇಗೆ? ಅನ್ವಯಕ್ರಮದಿಂದ ಒಂದು ವಾಕ್ಯ ರಚಿಸಿ ತೋರಿಸಿ... ವಾಕ್ಯಗಳನ್ನು ಎಷ್ಟು ವಿಧವಾಗಿ ರಚಿಸಬಹುದು? `ಉಪವಾಕ್ಯ~ ಎಂದರೇನು? ಕೆಳಗೆ ಕೊಟ್ಟಿರುವ ವಾಕ್ಯಗಳಲ್ಲಿ ಅನ್ವಯಕ್ರಮ ಸರಿಯಾಗಿದೆಯೆ? ಅವು ಯಾವ ಬಗೆಯ ವಾಕ್ಯಗಳು? (ಈ ಪ್ರಶ್ನೆಯ ಜೊತೆಗೆ 12 ವಿವಿಧ ಮಾದರಿಯ ವಾಕ್ಯಗಳನ್ನು ನೀಡಲಾಗಿದೆ)- ಇದು `ಅಭ್ಯಾಸ~ದ ಸ್ವರೂಪ.</p>
								<p>ಲೇಖಕರ ಶಾಸ್ತ್ರ ನಿರೂಪಣಾ ಶೈಲಿ ಹೃದಯಂಗಮ ಹಾಗೂ ಸರಳವಾಗಿದೆ. ನಿದರ್ಶನಕ್ಕಾಗಿ `ಸರ್ವನಾಮ~ ಪಾಠದ ಕೆಲ ಅಂಶಗಳನ್ನು ಗಮನಿಸಬಹುದು:</p>
								<p>ಇಬ್ಬರು ಸಂಭಾಷಣೆ ಮಾಡುತ್ತಿರುವಾಗ `ನಾನು~ ಎಂಬ ಸರ್ವನಾಮವು ಮಾತನಾಡುವವನನ್ನು ತಿಳಿಸುತ್ತದೆ. `ನಾವು~ ಎನ್ನುವುದು ಮಾತನಾಡುವವನ ಜೊತೆಗೆ ಇತರರನ್ನು ಸೇರಿಸಿ ಹೇಳುತ್ತದೆ. `ನಾನು~, `ನಾವು~ ಇವೆರಡಕ್ಕೂ ಉತ್ತಮ ಪುರುಷ ಸರ್ವನಾಮವೆಂದು ಸಂಜ್ಞೆ.</p>
								<p>ಯಾರೊಡನೆ ನಾವು ಮಾತಾಡುತ್ತಿದ್ದೇವೋ ಅವನನ್ನು `ನೀನು~ ಎನ್ನುವುದನ್ನು ಹೇಳುತ್ತದೆ. `ನೀವು~ ಎನ್ನುವುದು ಅವನ ಜೊತೆ ಇತರರನ್ನು ಸೇರಿಸಿ ಹೇಳುತ್ತದೆ. `ನೀನು~, `ನೀವು~ ಇವೆರಡಕ್ಕೂ ಮಧ್ಯಮ ಪುರುಷ ಸರ್ವನಾಮವೆಂದು ಸಂಜ್ಞೆ ಮಾತನಾಡುವವರನ್ನು ಬಿಟ್ಟು ಮಿಕ್ಕ ಎಲ್ಲಾ ಜನರನ್ನೂ, ಸಂಭಾಷಣೆಗಳಿಗೆ ವಿಷಯವಾದ ಪದಾರ್ಥಗಳನ್ನೂ `ಅವನು, ಅವಳು, ಅದು~ ಮುಂತಾದುವುಗಳನ್ನು ಹೇಳುತ್ತದೆ. ಇವಕ್ಕೆ ಪ್ರಥಮ ಪುರುಷ ಸರ್ವನಾಮವೆಂದು ಸಂಜ್ಞೆ.</p>
								<p>ಭಾಷೆಯ ಪ್ರಮುಖ ನೆಲೆಗಳು ಮೂರು- ಅಕ್ಷರ, ಪದ ಹಾಗೂ ವಾಕ್ಯ. ಈ ಕೃತಿಯಲ್ಲಿ ಪಠ್ಯವು ಪ್ರೌಢಶಾಲಾ ವಿದ್ಯಾರ್ಥಿಗಳನ್ನು ದೃಷ್ಟಿಯಲ್ಲಿ ಇರಿಸಿಕೊಂಡಿರುವುದರಿಂದ ಅಕ್ಷರ ನೆಲೆಯ ವಿವೇಚನೆಯನ್ನು ಪೂರ್ತಿ ಕೈಬಿಟ್ಟು ಭಾಷೆಯ ನಾಲ್ಕು ಕೌಶಲಗಳಾದ ಆಲಿಕೆ, ಗ್ರಹಿಕೆ, ಮಾತನಾಡುವುದು ಮತ್ತು ಬರೆಯುವುದು- ಈ ಅಂಶಗಳನ್ನು ಗಮನದಲ್ಲಿರಿಸಿಕೊಂಡು ಪದ ಹಾಗೂ ವಾಕ್ಯದ ನೆಲೆಗಳಲ್ಲಿ ವಿಶ್ಲೇಷಿಸಲಾಗಿದೆ. ಇದಕ್ಕೆ ಪೂರಕವಾಗಿ ಸಂಕ್ಷಿಪ್ತವಾಗಿ ಲೇಖನ ಚಿಹ್ನೆಗಳನ್ನು ಕುರಿತ ವಿವರಣೆ ನೀಡಿರುವುದು ಪುಸ್ತಕದ ಉಪಯುಕ್ತತೆಯನ್ನು ಹೆಚ್ಚಿಸಿದೆ.</p>
								<p>`ಪದಸ್ವರೂಪ ಕಥನ~ ಎಂಬ ಪಾಠದಲ್ಲಿ ಲೇಖಕರು ಒಂದು ವಾಕ್ಯವನ್ನು ತೆಗೆದುಕೊಂಡು ಅಲ್ಲಿನ ಪದಸ್ವರೂಪವನ್ನು ಹೇಳಿರುವ ಕ್ರಮ ಕುತೂಹಲಕರವಾಗಿದೆ. </p>

								<p>ವಾಕ್ಯ: ಮಳೆಗಾಲದಲ್ಲಿ ಮೋಡಗಳು ಕಪ್ಪಗೆ ಕಟ್ಟಿ, ಭೂಮಿಗೆ ಮಳೆಯನ್ನು ಹೊಯ್ಯುತ್ತದೆ. - ಈ ವಾಕ್ಯದಲ್ಲಿ ಏಳು ಪದಗಳಿವೆ.</p>

								<p>1. ಮಳೆಗಾಲದಲ್ಲಿ - ನಾಮಪದ, ಭಾವನಾಮ, ನಪುಂಸಕ ಲಿಂಗ, ಏಕವಚನ, ಸಪ್ತಮೀ ವಿಭಕ್ತಿ</p>
								<p>2. ಮೋಡಗಳು- ನಾಮಪದ, ವಸ್ತುವಾಚಕ, ನಪುಂಸಕ ಲಿಂಗ, ಬಹುವಚನ, ಪ್ರಥಮಾ ವಿಭಕ್ತಿ</p>
								<p>3. ಕಪ್ಪಗೆ- ಅವ್ಯಯ, ರೀತಿಯನ್ನು ಹೇಳುವ ಕ್ರಿಯಾ ವಿಶೇಷಣ</p>
								<p>4. ಕಟ್ಟಿ- ಅವ್ಯಯ, ಅಸಂಪೂರ್ಣ ಕ್ರಿಯಾರ್ಥಕ</p>
								<p>5. ಭೂಮಿಗೆ- ನಾಮಪದ, ವಸ್ತುವಾಚಕ, ನಪುಂಸಕ ಲಿಂಗ, ಏಕವಚನ, ಚತುರ್ಥೀ ವಿಭಕ್ತಿ</p>
								<p>6. ಮಳೆಯನ್ನು- ನಾಮಪದ, ವಸ್ತುವಾಚಕ, ನಪುಂಸಕ ಲಿಂಗ, ಏಕವಚನ, ದ್ವಿತೀಯಾ ವಿಭಕ್ತಿ</p>
								<p>7. ಹೊಯ್ಯುತ್ತದೆ- ಕ್ರಿಯಾಪದ, ವರ್ತಮಾನ ಕಾಲ, ಪ್ರಥಮ ಪುರುಷ, ನಪುಂಸಕ ಲಿಂಗ, ಬಹುವಚನ, ಸಕರ್ಮಕ ಧಾತು.</p>

								<p>ಹೀಗೆ ಲೇಖಕರ ನಿರೂಪಣಾ ಶೈಲಿ ಸರಳವಾಗಿರುವುದರಿಂದ ಕೃತಿ ಸುಲಭಗ್ರಾಹ್ಯವಾಗಿದೆ. ನಾಲ್ಕು ದಶಕಗಳ ಕಾಲದಲ್ಲಿ 25ಕ್ಕೂ ಹೆಚ್ಚು ಬಾರಿ ಮುದ್ರಣ ಕಂಡ ಈ ವ್ಯಾಕೃತಿಯು ಕನ್ನಡ ವ್ಯಾಕರಣ ಗ್ರಂಥಗಳ ಇತಿಹಾಸದಲ್ಲಿ ಒಂದು ಮೈಲಿಗಲ್ಲಾಗಿದೆ.</p>

							</div>
						</div>
					</div>
					
					<div class="bb-item" id="item39">
						<div class="content">
							<div class="scroller">
								<h2>ವಿದ್ಯಾಗುರು </h2>
								<p>ಶ್ರೀ ರಹಸ್ಯ ಬೋಧಾಮೃತ ಎಂಬ ವಿದ್ಯಾಗುರು</p>
																	
								<p>ಹಯಾತ್ ಸಾಹೇಬ್</p>
								<p><b>ಬೆ:</b> ಎರಡು ರೂಪಾಯಿ</p>
								<p><b>ಮು:</b>ಬೆಂಗಳೂರಿನ ಸಿಟಿಯ ಪವರ್ ಪ್ರಿಂಟಿಂಗ್ ಪ್ರೆಸ್‘</p>
								
							    <img src="http://www.prajavani.net/sites/default/files/styles/default/public/article_images/2014/02/8/sv09vidyaguru.jpg?itok=KrPCqF3k" alt="" style="width:300px;height:250px">

								<p>ಶ್ರೀ ರಹಸ್ಯ ಬೋಧಾಮೃತ ಎಂಬ ವಿದ್ಯಾಗುರು’ ಎನ್ನುವ ಈ ಪುಸ್ತಕವನ್ನು ಬಳ್ಳಾರಿ ಜಿಲ್ಲೆಯ ಹರಪ್ಪನಹಳ್ಳಿಯ ಭಾರತ ಜ್ಯೋತಿಷ್ಯ ವೈದ್ಯಾಲಯದ ಮೇನೇಜರ್ ಹಾಗೂ ಲೇಖಕ ಮತ್ತು ಪ್ರಚಾರಕ ಬಿ. ಹಯಾತ್ ಸಾಹೇಬ್, ಅವರು ೨ ಭಾಗಗಳಲ್ಲಿ ೧೯೨೭ರಲ್ಲಿ ಪ್ರಕಟಿಸಿರುತ್ತಾರೆ. ಇದು ಬೆಂಗಳೂರು ಸಿಟಿಯ ಪವರ್ ಪ್ರಿಂಟಿಂಗ್ ಪ್ರೆಸ್‌ನಲ್ಲಿ ಮುದ್ರಿತವಾಗಿದೆ. ೨೦೦೦ ಪ್ರತಿಗಳು ಮುದ್ರಣಗೊಂಡ ಅಷ್ಟಮ ಡೆಮಿ ಆಕಾರದ ಈ ಆವೃತ್ತಿಯ ಬೆಲೆ ೨ ರುಪಾಯಿ.</p>
								<p>ಲೇಖಕರು ಈ ಪುಸ್ತಕದ ೩ನೇ ಭಾಗವನ್ನೂ ರಚಿಸಿದ್ದು ಅದು ಸದ್ಯಕ್ಕೆ ಲಭ್ಯವಿಲ್ಲ. ಈ ಮೂರು ಪುಸ್ತಕಗಳನ್ನು ಕುರಿತು– ಕುಟುಂಬ ಸಂಜೀವಿನ ಕಲ್ಪ, ಲೋಕೋಪಕಾರ ಕಲ್ಪತರು, ಕಲಿಕಾಲ ಕಲ್ಪತರು, ಸಂಸಾರದುಃಖ ಮುಕ್ತ ಕಾಮಧೇನು, ಶಾಸ್ತ್ರಗಳ ಗುಪ್ತಮೂಲ, ಪಡೆಯುವವರ ಭಾಗ್ಯಕಾಲ ಎಂಬೆಲ್ಲ ಪ್ರಶಸ್ತಿಗಳು ಇವೆ. ನಿಖಿಲ ಭಾರತ ವೈದ್ಯ ಸಮ್ಮೇಲನದವರಿಂದಲೂ, ಪತ್ರಿಕಾಕರ್ತರಿಂದಲೂ, ಬಹುಜನ ಪಂಡಿತರಿಂದಲೂ ಪ್ರಶಸ್ತಿ ಪತ್ರಿಕೆಗಳನ್ನು ಪಡೆದಿದೆ.</p>
								<p>ಬಿ. ಹಯಾತ್ ಸಾಹೇಬ್ ಅವರು ಈ ಮೂರು ಪುಸ್ತಕಗಳನ್ನಲ್ಲದೆ ಸುಮಾರು ಅದೇ ಕಾಲಘಟ್ಟದಲ್ಲಿ ‘ಮರ್ಮಕಲಾ ಬೋಧಿನಿ’, ‘ಪರಂಜ್ಯೋತಿ’ (ಆತ್ಮವೆಂದರೇನು? ಮಾಯೆ ಎಂದರೇನು? ಪ್ರಪಂಚವು ಬ್ರಹ್ಮ, ವಿಷ್ಣು, ಮಹೇಶ್ವರಾದಿ ದೇವತೆಗಳಿಂದ ಜರುಗುತ್ತವೆಂಬುದು ನಿಜವೇ? -ರಥೋತ್ಸವ, ಯಾತ್ರೆ ಇವುಗಳ ಅಂತರಂಗವೇನು?.. ವಿಭೂತಿ, ರುದ್ರಾಕ್ಷಿ, ಲಿಂಗ, ದೀಕ್ಷೆ, ಗುರು, ಜಂಗಮ, ಪಾದೋದಕ, ಪ್ರಸಾದ ಇವುಗಳ ಅಂತರಂಗವೇನು? ಮೌನವ್ರತ, ನಮಾಜು, ಕಲ್ಮ, ಜಕಾತ್ ಇವುಗಳ ರಹಸ್ಯವೇನು? ದ್ವೈತಾದ್ವೈತ ವಿಚಾರವೇನು? -ಇವೇ ಮೊದಲಾದ ಅನಂತಾನಂತ ಪ್ರಪಂಚ ಪಾರಮಾರ್ಥಿಕ ವಿಷಯಗಳನ್ನು ಸ್ಪಷ್ಟೀಕರಿಸಿರುವ ಅಧ್ಯಾತ್ಮ ಜಿಜ್ಞಾಸು ಗ್ರಂಥ), ‘ಜೀವರತ್ನ ಪ್ರದೀಪಿಕೆ’, ಸರ್ವರೋಗ ಸಂಜೀವಿನಿ’ ಎನ್ನುವ ನಾಲ್ಕು ಇನ್ನಿತರ ಕೃತಿಗಳನ್ನು ರಚಿಸಿರುತ್ತಾರೆ.</p>
								<p>ಹಯಾತ್ ಸಾಹೇಬ್ ಅವರ ಎಲ್ಲ ಕೃತಿಗಳೂ ಜನಪ್ರಿಯತೆಯನ್ನು ಗಳಿಸಿಕೊಂಡಿದ್ದು ಎಲ್ಲ ಪುಸ್ತಕಗಳೂ ಹಲವಾರು ಮುದ್ರಣಗಳನ್ನು ಕಂಡಿವೆ. ಅವರು ಪ್ರಭವಾದಿ ಹಲವಾರು ಸಂವತ್ಸರಗಳ ವೈದಿಕ ಪಂಚಾಂಗಗಳನ್ನೂ ಕೂಡ ವರ್ಷಂಪ್ರತಿ ತಯಾರು ಮಾಡಿ ಪ್ರಚುರ ಪಡಿಸುತ್ತಿದ್ದರು. ಸಾಹೇಬರು ಸಿದ್ಧಪಡಿಸಿದ್ದ ಅಂದಿನ ಕಾಲದ ವಿಭವ ಸಂವತ್ಸರದ ಪಂಚಾಂಗವೊಂದನ್ನು ಕುರಿತು ಹೆಬ್ಬೂರಿನ ಜ್ಯೋತಿಷ್ಯದ ತಮ್ಮಯ್ಯ ಅವರೂ ಹರಿಹರಪುರದ ಅಂದಿನ ಜ್ಯೋತಿಷಿಗಳಾಗಿದ್ದ ಕೆ. ವೆಂಕಟರಾಮಭಟ್ಟ ಹಾಗೂ ಕೆ. ನಾಗಭಟ್ಟ ಇವರುಗಳು ಹಯಾತ್ ಸಾಹೇಬರಿಗೆ ಮೆಚ್ಚುಗೆ ಪತ್ರವನ್ನು ಕಳಿಸಿರುತ್ತಾರೆ. </p>
								<p>ಪುಸ್ತಕದ ಪೀಠಿಕೆಯಲ್ಲಿ ಹಯಾತ್ ಸಾಹೇಬರು ‘ಈ ನಮ್ಮ ಹಿಂದೂ ದೇಶದಲ್ಲಿ ಎಷ್ಟೋ ದಿನ ಗುರುಸೇವಾ ಮಾಡಿದರೂ ವಿದ್ಯಾಮರ್ಮಗಳು ಪ್ರಾಪ್ತಿಸುವುದು ದುರ್ಲಭವೆಂಬ ವಿಷಯವು ಪ್ರತಿಯೊಬ್ಬರಿಗೂ ತಿಳಿದೇ ಇರುತ್ತೆ. ವಿದ್ಯಾರಹಸ್ಯಗಳನ್ನು ಹೇಳುವ ವಿದ್ಯಾಗುರುಗಳು ಅಪೂರ್ವವಾಗಿರುವುದರಿಂದ ಈ ನಮ್ಮ ಭರತ ಭೂಮಿಯು ವಿದ್ಯೆಯಲ್ಲಿ ತೀರಾ ಹೀನಸ್ಥಿತಿಯಂ ಪಡೆದಿರುವುದು. ಆದ್ದರಿಂದ ಸರ್ವಜನೋಪಕಾರಕ್ಕಾಗಿ ಜ್ಯೋತಿಷ್ಯ, ರಮಲ ಮುಂತಾದ ೧೬ ಶಾಸ್ತ್ರಗಳ ರಹಸ್ಯಗಳನ್ನು ಬೊಧಿಸುವ ಈ ರಹಸ್ಯ ಬೋಧಾಮೃತವೆಂಬ ವಿದ್ಯಾಗುರು ಗ್ರಂಥದ ೧ನೇ ಭಾಗವನ್ನು ಬಾಲಬೋಧಾರ್ಥವಾಗಿ ಎಷ್ಟೋ ದಿನ ಗುರುಸೇವಾ ಮಾಡಿದರೂ ಹೇಳದಂಥ ಮರ್ಮಗಳೊಂದಿಗೆ ರಚಿಸಿ ಪ್ರಚಾರಪಡಿಸಿರುವುದಲ್ಲದೆ ಈ ಗ್ರಂಥದ ೨ನೇ ಭಾಗವನ್ನು ಸಹ ರಚಿಸಿರುತ್ತೇನೆ’ ಎಂದು ಹೇಳಿರುತ್ತಾರೆ.</p>
								<p>೧ನೇ ಭಾಗದ ವಿಷಯ ಸೂಚಿಕೆಯಲ್ಲಿ– ಜ್ಯೋತಿಷ್ಯ ರಹಸ್ಯ, ರಮಲಪ್ರಶ್ನ ಶಾಸ್ತ್ರರಹಸ್ಯ, ಫ್ರಾನ್ಸು ದೇಶದ ನೆಪೋಲಿಯನ್ ಬೋನಪಾರ್ಟ್‌ರವರು ಅನುಮೋದಿಸಿದ ಷೋಡಶ ಪ್ರಶ್ನಶಾಸ್ತ್ರ, ಸ್ಮರಶಾಸ್ತ್ರ ರಹಸ್ಯ, ಶಕುನಶಾಸ್ತ್ರ ರಹಸ್ಯ, ಮಲೆಯಾಳ ಯಂತ್ರ ಪ್ರಕರಣ, ಮಲೆಯಾಳ ಮಂತ್ರ ರಹಸ್ಯ, ಯಕ್ಷಿಣಿ ಪ್ರಕರಣ, ಸ್ವಪ್ನಫಲ ಪ್ರಕರಣ, ಅದೃಷ್ಟ ರೇಖಾಶಾಸ್ತ್ರ, ವೈದ್ಯ ರಹಸ್ಯ, ಕೌತುಕ ರಹಸ್ಯ, ಮಹದ್ವಿದ್ಯಾ ರಹಸ್ಯ, ಅನಂಗರಂಗವೆಂಬ ಸ್ತ್ರೀ ಮರ್ಮಶಾಸ್ತ್ರ, ಕೈಗಾರಿಕೆ ರಹಸ್ಯ, ವಾದರಹಸ್ಯ, ಮತ್ತು ವೃಕ್ಷಶಾಸ್ತ್ರ– ಈ ೧೬ ವಿಷಯಗಳಿವೆ.</p>
								<p>೨ ನೆಯ ಭಾಗದ ವಿಷಯ ಸೂಚಿಕೆಯಲ್ಲಿ– ಜ್ಯೋತಿಷ್ಯ ತರ್ಕರಹಸ್ಯ, ತಾಜೀಖ ಜ್ಯೋತಿಷ್ಯ ರಹಸ್ಯ, ಕ್ಷಣಿಕಗ್ರಹ ರಹಸ್ಯ, ಗಣಪತಿಪ್ರಶ್ನ ರಹಸ್ಯ, ಅಂಗವಿದ್ಯಾ ರಹಸ್ಯ, ಉದಕಾರ್ಗಳ ಶಾಸ್ತ್ರ, ವಾಸ್ತುವಿದ್ಯಾ ರಹಸ್ಯ, ಪಿಟಕ ಲಕ್ಷಣ, ಗೋಲಕ್ಷಣ, ಶ್ವಾನ ಲಕ್ಷಣ, ಅಶ್ವಲಕ್ಷಣ, ಛಾಗಲಕ್ಷಣ, ವಜ್ರಪರೀಕ್ಷೆ, ಮುಕ್ತಾಫಲ ಪರೀಕ್ಷೆ, ಪದ್ಮರಾಗ ಪರೀಕ್ಷೆ, ಔಪಾಸನ ರಹಸ್ಯ, ವೈದ್ಯರಹಸ್ಯ, ಪಶುವೈದ್ಯ ರಹಸ್ಯ ಹಾಗೂ ರತಿರಹಸ್ಯ– ಈ ೧೯ ವಿಷಯಗಳಿವೆ.  ೩ನೇ ಭಾಗದಲ್ಲಿ ಸಿದ್ಧಾಂತ ಮೂಲರಹಸ್ಯ, ಗ್ರಹಷಡ್ಬಲ ಸಾಧನಾ ಮೂಲರಹಸ್ಯ, ಪಂಚಾಂಗಸಾಧನಾ ಮೂಲರಹಸ್ಯ, ಪ್ರಶ್ನಮೂಲ ರಹಸ್ಯ, ದಶಾಂತರ್ದಶ ಫಲಮೂಲರಹಸ್ಯ, ಸಾಮುದ್ರಿಕಾ ಮೂಲರಹಸ್ಯ, ವೈದ್ಯ ಮೂಲರಹಸ್ಯ, ಮೆಸ್ಮರಿಜಂ, ಯೋಗಾಭ್ಯಾಸ, ಪ್ರಾಣಾಯಾಮ, ಯಂತ್ರ, ಮಂತ್ರ ಮೂಲರಹಸ್ಯ, ವೇದಾಂತ ಮೂಲರಹಸ್ಯ– ಎನ್ನುವ ೯ ವಿಷಯಗಳಿವೆ ಎಂದು ಆ ಪುಸ್ತಕವನ್ನು ಕುರಿತ ಜಾಹೀರಾತಿನಲ್ಲಿ ನೀಡಿದೆ.</p>
								<p>ಪುಸ್ತಕದಲ್ಲಿ ಲೇಖಕರು ನಿರೂಪಿಸಿರುವ ಕೆಲವು ವಿಷಯಗಳನ್ನು ಈಗ ಗಮನಿಸಬಹುದು. ಭಾಗ-೧, ಕೈಗಾರಿಕ ರಹಸ್ಯ ಪ್ರಕರಣದಲ್ಲಿ– ಸನ್‌ಲೈಟ್ ಸೋಪನ್ನು ತಯಾರಿಸುವ ಕ್ರಮ ವಿವರಿಸಲಾಗಿದೆ. ‘ಎರಡು ಸೇರು ನೀರಿನಲ್ಲಿ ಒಂದು ಸೇರು ಕಾಸ್ಟಿಕ್ ಸೋಡವನ್ನು ಹಾಕಬೇಕು. ಇದು ಕರಗುವಾಗ ಬಿಸಿಯಾಗಿರುತ್ತೆ. ಕೈಯಿಂದ ಮುಟ್ಟಬಾರದು. ನಾಲ್ಕು ಸೇರು ಉತ್ತಮವಾದ ಕೊಬ್ಬರಿ ಎಣ್ಣೆಯಲ್ಲಿ ಉತ್ತಮವಾದ ತವಡಿಲ್ಲದ ಗೋಧಿಹಿಟ್ಟು ಒಂದು ಸೇರನ್ನು ಹಾಕಿ ಚೆನ್ನಾಗಿ ಕೈಯಿಂದ ಕಲಿಸಬೇಕು. ತರುವಾಯ ಕಾಸ್ಟಿಕ್ ಸೋಡದ ಮಿಶ್ರಣವು ಸಾಂಗ ಶೀತಲವಾದ ನಂತರ ಸ್ವಲ್ಪ ಸ್ವಲ್ಪ ಹಾಕಿ ಚೆನ್ನಾಗಿ ಮಿಶ್ರ ಮಾಡಬೇಕು. ಮಿಶ್ರ ಮಾಡುವಾಗ ಸ್ವಲ್ಪ ಸ್ವಲ್ಪ ನೀರನ್ನು ಸಹ ಹಾಕಬೇಕು. ನಂತರ ಈ ಮಿಶ್ರಣವನ್ನು ಬೇಕಾದ ಆಕೃತಿಗಳಲ್ಲಿ ಹಾಕಿ ಏಳು ಎಂಟು ಗಂಟೆ ಬಿಟ್ಟರೆ ಸನ್‌ಲೈಟ್ ಸೋಪು ತಯಾರಾಗುತ್ತೆ’ ಎನ್ನುವ ವಿವರವಿದೆ.  </p>

								<p>ವೃಕ್ಷಶಾಸ್ತ್ರದಲ್ಲಿ ಪ್ರಕರಣದಲ್ಲಿ ‘ವೃಕ್ಷ ಚಿಕಿತ್ಸಾ ಕ್ರಮ’ವನ್ನು ಗಮನಿಸಬಹುದು. ‘ಬಿಸಿಲು, ಮಂಜು, ಘಾಳಿ ಅಧಿಕತೆಯಿಂದ ಎಲೆಗಳು ಬಿಳುಪಾಗೋಣ, ಕಾಯಿಗಳು ಬತ್ತೋಣ ಇವೇ ಮೊದಲಾದ ದುರ್ದೋಷಗಳು ಸಂಭವಿಸುವ ಕಾಲದಲ್ಲಿ ಆಯಾ ದೋಷಗಳಿರುವ ಸ್ಥಲಗಳನ್ನು ಕತ್ತಿಯಿಂದ ಕೊಯಿದು, ಹಾಲು ಮಿಶ್ರಿತವಾದ ನೀರನ್ನು ಹಾಕುತ್ತಾ ಬಂದರೆ ಚೆನ್ನಾಗಿ ವೃದ್ಧಿ ಹೊಂದುತ್ತವೆ. ಆಯಾ ವೃಕ್ಷಗಳ ಫಲಕಾಲದಲ್ಲಿ ಹುರುಳಿ, ಹೆಸರು, ಉದ್ದು, ಎಳ್ಳು ಈ ಧಾನ್ಯಗಳನ್ನು ಕಲಿಸಿ ನೀರುಹಾಕಿ ಕುದಿಸಿ ಈ ಕಷಾಯವನ್ನು ತಣ್ಣಗಾದ ನಂತರ ಗಿಡಿಗಳಿಗೆ ಹಾಕುತ್ತಾ ಬಂದರೆ ಚನ್ನಾಗಿ ಫಲಿಸುತ್ತವೆ’ ಎಂದು ಲೇಖಕರು ತಿಳಿಸಿದ್ದಾರೆ.</p>
								<p>‘ಶ್ವಾನ ಲಕ್ಷಣ ಪ್ರಕರಣ’ದಲ್ಲಿ ಇರುವ ಶ್ವಾನ ಲಕ್ಷಣಗಳು ಹೀಗಿವೆ: ಮೂರು ಕಾಲುಗಳಲ್ಲಿ ಐದೈದು ನಖಗಳಿದ್ದು ಮುಂದಿನ ಬಲಗಾಲಿನಲ್ಲಿ ಆರು ನಖಗಳಿದ್ದರೆ, ಓಷ್ಠ ಮತ್ತು ನಾಸಿಕದ ಅಗ್ರಭಾಗ ತಾಂಬ್ರದ ವರ್ಣವಿದ್ದರೆ, ಬಾಲವು ವಿಶೇಷ ರೋಮಗಳಿಂದ ಯುಕ್ತವಾಗಿದ್ದರೆ, ಸಿಂಹತುಲ್ಯಗತಿಯಿದ್ದರೆ, ಭೂಮಿಯನ್ನು ಮೂಸಿನೋಡುತ್ತಾ ನಡೆಯುತ್ತಿದ್ದರೆ, ಎರಡು ಕಿವಿಗಳು ಕೋಮಲವಾಗಿಯೂ, ಉದ್ದನಾಗಿಯೂ ಇದ್ದರೆ ಇಂಥ ನಾಯಿಯನ್ನು ಪೋಷಿಸುವ ಯಜಮಾನನಿಗೆ ಸುಖಸೌಭಾಗ್ಯಗಳುಂಟಾಗುತ್ತವೆ. ಮೂರು ಪಾದಗಳಲ್ಲಿ ಐದು ನಖಗಳಿದ್ದು ಮುಂದಿನ ಎಡಪಾದದಲ್ಲಿ ಆರು ನಖಗಳಿದ್ದರೆ, ನೇತ್ರಗಳ ಕಡೆಯಲ್ಲಿ ಮಲ್ಲಿಗೆ ಪುಷ್ಪಕ್ಕಿಂತಲೂ ಶ್ವೇತರೇಖೆಯಿದ್ದರೆ, ಪಿಂಗಳ ವರ್ಣವಿದ್ದರೆ, ಬಾಲವು ಡೊಂಕಾಗಿದ್ದರೆ, ಉದ್ದವಾದ ಕಿವಿಗಳಿದ್ದರೆ ಇಂಥಾ ನಾಯಿಯು ತನ್ನ ಪೋಷಣಕರ್ತನ ರಾಜ್ಯವನ್ನು ರಕ್ಷಿಸುತ್ತದೆ. </p>
								<p>ವೈದ್ಯ ರಹಸ್ಯ ಪ್ರಕರಣದಲ್ಲಿ– ‘ತಲೆ ತಿರುಗೋಣ’ ಸಮಸ್ಯೆಯ ಬಗ್ಗೆ ವಿವರಿಸುತ್ತಾ, ‘ಇದು ಪಿತ್ಥಾಧಿಕ್ಯದಿಂದ ಉತ್ಪನ್ನವಾಗುತ್ತದೆ. ಸಕಲ ವಸ್ತುಗಳು ತಿರುಗುವಂತೆ ಕಾಣುತ್ತದೆ. ಕಣ್ಣಿನಲ್ಲಿ ಕತ್ತಲು ಕವಿದಂತಾಗುತ್ತದೆ. ಇದು ಮಸ್ತಕದೋಷ ಸಂಬಂಧವಾದದ್ದು. ೧. ಧನಿಯಾ, ನೆಲ್ಲಿಕಾಯಿ, ಇವೆರಡನ್ನು ಕುಟ್ಟಿ ರಾತ್ರಿ ನೀರಿನಲ್ಲಿ ನೆನೆಹಾಕಿ, ಬೆಳಿಗ್ಗೆ ಚೆನ್ನಾಗಿ ತಿಕ್ಕಿ ಸೋಸಿಕೊಂಡು ಸ್ವಲ್ಪ ಸಕ್ಕರಿಯನ್ನು ಮಿಶ್ರಮಾಡಿ ಕುಡಿಯಬೇಕು. ೨. ಸ್ವಲ್ಪ ಕಸಕಸಿ, ಸ್ವಲ್ಪ ಧನಿಯಾ ಇವುಗಳನ್ನು ನೀರಿನಲ್ಲಿ ಅರೆದು ಸ್ವಲ್ಪ ಸಕ್ಕರಿ ಮಿಶ್ರ ಮಾಡಿ ಸೇವಿಸಬೇಕು’ ಎಂದು ವಿವರಿಸಿದ್ದಾರೆ.</p>
								<p>ಭಾಗ-೨ರ ೧೯ನೇ ಪ್ರಕರಣ ‘ರತಿರಹಸ್ಯ’ವು ಕೊಕ್ಕೋಕ ಋಷಿಗಳು ಸಂಸ್ಕೃತದಲ್ಲಿ ರಚಿಸಿರುವ ಕೃತಿಗೆ ಹಯಾತ್ ಸಾಹೇಬ್ ಅವರು ಕನ್ನಡದಲ್ಲಿ ಬರೆದ ಟೀಕು ಆಗಿದೆ. ಇದನ್ನು ಕುರಿತು ಅವರು–  ‘ಕರ್ನಾಟಕ ಮಹಾಶಯರ ಜ್ಞಾನಾರ್ಥವಾಗಿ ಕೊಕ್ಕೋಕ ಋಷಿಗಳಿಂದ ರಚಿಸಲ್ಪಟ್ಟ ಈ ರತಿರಹಸ್ಯದಲ್ಲಿ ಹೇಳಲ್ಪಡುವ ಪ್ರತಿ ಒಬ್ಬರಿಗುಪಯುಕ್ತವಾದ ವಿಷಯಗಳನ್ನೇ ಟೀಕುಸಹಿತ ಗವರ್ನಮೆಂಟಿನವರ ಉತ್ತರವನ್ನು ಪಡೆದು ಪ್ರಚಾರ ಪಡಿಸಿರುತ್ತೇನೆ. ದೇಶಾಭಿಮಾನಿಗಳು ಇದರಲ್ಲಿರುವ ರಸಾಮೃತವನ್ನು ಪರಿಗ್ರಹಿಸಿ, ಸಂಸಾರದಲ್ಲಿ ಸುಖವನ್ನು ಪಡೆಯಲೆಂದು ಈ ಅಲ್ಪಮತಿಯಾದ ಗ್ರಂಥಕರ್ತನ ಪ್ರಾರ್ಥನೆ’ ಎನ್ನುವ ಮಾತುಗಳೊಂದಿಗೆ ಟೀಕನ್ನು ಪ್ರಾರಂಭಿಸಿರುತ್ತಾರೆ.</p>
								<p>೧೯೨೦ರ ದಶಕದಲ್ಲಿ ವಿವಿಧ ವಿಷಯಗಳಲ್ಲಿ ಬಂದ ಗ್ರಂಥಗಳಲ್ಲಿ ಹಯಾತ್ ಸಾಹೇಬ್ ಅವರ ‘ವಿದ್ಯಾಗುರು’ (ಭಾಗ 1, 2) ಕೃತಿಗಳು ಓದುಗರಲ್ಲಿ ಕುತೂಹಲವನ್ನು ಉಂಟುಮಾಡುವ ವಿರಳ ರೀತಿಯ ಪುಸ್ತಕವಾಗಿದೆ.</p>

							</div>
						</div>
					</div>
					
					<div class="bb-item" id="item40">
						<div class="content">
							<div class="scroller">
								<h2>ವೃತ್ತಪತ್ರಿಕೆ</h2>
								
								<img src="http://www.prajavani.net/sites/default/files/styles/default/public/article_images/2015/01/24/sv25dvg.jpg?itok=-vU5lSJJ" alt="" style="width:300px;height:250px">

								<p>ಡಿ.ವಿ. ಗುಂಡಪ್ಪ (1887–1975) ಅವರ ‘ವೃತ್ತಪತ್ರಿಕೆ’ ಎನ್ನುವ ಈ ಕೃತಿಯು 1928ರಲ್ಲಿ ಬೆಂಗಳೂರಿನ ‘ಕರ್ನಾಟಕ ಪಬ್ಲಿಷಿಂಗ್ ಹೌಸ್‌’ನ ಮೂಲಕ ಮೊದಲು ಮುದ್ರಿತವಾಯಿತು. ನಂತರ ಎರಡನೆಯ ವಿಸ್ತೃತ ಮುದ್ರಣವಾಗಿ ಮೈಸೂರಿನ ಕಾವ್ಯಾಲಯದಿಂದ ೧೯೬೮ರಲ್ಲಿ ಹೊರಬಂದಿತು. ದ್ವಿತೀಯ ಮುದ್ರಣವನ್ನು ಮೈಸೂರಿನ ವೆಸ್ಲಿ ಪ್ರೆಸ್‌ನವರು ಅಚ್ಚು ಹಾಕಿದರು.</p>
								<p>ಎರಡನೆಯ ಮುದ್ರಣದ ಅದರ ಹೆಸರು- ‘ವೃತ್ತಪತ್ರಿಕೆ-ಅದರ ಚರಿತ್ರೆ, ಅದರ ಕರ್ತವ್ಯ, ಅದರ ಸ್ವಾತಂತ್ರ್ಯ’. ಇದುವರೆಗೆ ಡಿ.ವಿ.ಜಿ. ಕೃತಿ ಶ್ರೇಣಿ ಸಮಗ್ರ ಸಾಹಿತ್ಯದಲ್ಲಿ ಇನ್ನೂ ಮೂರು ಬಾರಿ ಮರುಮುದ್ರಣಗೊಂಡಿದೆ.</p>
								<p>ಸ್ವತಂತ್ರ ಭಾರತದ ಪ್ರಥಮ ಸೆಕ್ರೆಟರಿ ಜನರಲ್ ಸಿ.ರಾಜಗೋಪಾಲಾಚಾರಿ ಅವರಿಗೆ ಆಪ್ತರಾಗಿದ್ದ ಡಿ.ವಿ. ಗುಂಡಪ್ಪನವರು ಹೊಸಗನ್ನಡ ಸಾಹಿತ್ಯಾರಂಭದ ಧೀಮಂತರಲ್ಲಿ ಅಗ್ರಗಣ್ಯರು. ಸಾರ್ವಜನಿಕ ಜನಜೀವದಲ್ಲಿ ರುಚಿ-ಶುಚಿಗಳಿರಬೇಕೆಂಬ ಹಂಬಲದ ಡಿ.ವಿ.ಜಿ. ಅದಕ್ಕಾಗಿ ದುಡಿದವರು. 1945ರಲ್ಲಿ ಬೆಂಗಳೂರಿನಲ್ಲಿ ಗೋಖಲೆ ಸಾರ್ವಜನಿಕ ವಿಚಾರ ಸಂಸ್ಥೆಯನ್ನು ಪ್ರಾರಂಭಿಸಿ ಕೊನೆಯವರೆಗೂ ಸಂಸ್ಥಾಪಕ ಕಾರ್ಯದರ್ಶಿಯಾಗಿದ್ದರು.</p>
								<p>1950ರ ದಶಕದಲ್ಲಿ ದೇಶದ ಅನೇಕ ಮಹನೀಯರು ಈ ಸಂಸ್ಥೆಗಾಗಿ ಸ್ವಪ್ರೇರಣೆಯಿಂದ ಚೆಕ್‌ಗಳ ಮೂಲಕ ವಂತಿಗೆ ನೀಡಿದ್ದರೂ ಡಿ.ವಿ.ಜಿ ಆ ಚೆಕ್ಕುಗಳನ್ನು ನಗದು ಮಾಡಿಸಲೇ ಇಲ್ಲ. 1974ರಲ್ಲಿ ಮೈಸೂರು ಸರ್ಕಾರ ಡಿ.ವಿ.ಜಿ. ಅವರಿಗೆ ತಿಂಗಳಿಗೆ 500 ರೂಪಾಯಿ ಮಾಸಾಶನ ನೀಡಿದ್ದನ್ನು ವಿನಮ್ರರಾಗಿ ಸದ್ದುಗದ್ದಲಗಳಿಲ್ಲದೆ ನಿರಾಕರಿಸಿದ್ದರು. ಭಾರತದ ಮೊಟ್ಟಮೊದಲ ಜ್ಞಾನಪೀಠ ಪ್ರಶಸ್ತಿ ಸಾಹಿತ್ಯೇತರ ಕಾರಣಗಳಿಂದಾಗಿ ಡಿ.ವಿ.ಜಿ. ಅವರಿಗೆ ಕೈತಪ್ಪಿಹೋದದ್ದು ಕನ್ನಡಿಗರ ದುರದೃಷ್ಟ. ಸಾಹಿತ್ಯ ಮಾತ್ರವಲ್ಲದೆ ಚರಿತ್ರೆ, ರಾಜನೀತಿ, ತತ್ವಜ್ಞಾನ, ಪ್ರಜಾಪ್ರಭುತ್ವ, ಸಮಾಜವಿಜ್ಞಾನ, ಸಾರ್ವಜನಿಕ ಜೀವನ, ಮುಂತಾದ ಹಲವಾರು ವಿಷಯಗಳನ್ನು ಕುರಿತು ಡಿ.ವಿ.ಜಿ ಅವರು ೬೬ ಕನ್ನಡ ಕೃತಿಗಳನ್ನೂ, ‘All About Mysore’ (ಅ.10, 2010ರ ಹಳತುಹೊನ್ನು), ‘The States & Their People In The Indian Constitution’ ಇತ್ಯಾದಿ ಇಂಗ್ಲಿಷ್ ಪುಸ್ತಕಗಳ ಜೊತೆಗೆ ಇಂಗ್ಲಿಷ್ ಹಾಗೂ ಕನ್ನಡ ಭಾಷೆಗಳೆರಡರಲ್ಲಿಯೂ ನೂರಾರು ಉಪಯುಕ್ತ ಲೇಖನಗಳನ್ನೂ ಬರೆದಿರುತ್ತಾರೆ. ಇವರ ಇಂಗ್ಲಿಷ್ ಕೃತಿಗಳು ಹಾಗೂ ಲೇಖನಗಳನ್ನು ವಿಶ್ವವಿಖ್ಯಾತ ವಿದ್ವಾಂಸರಾದ ಡಾ. ಎ.ಬಿ.ಕೀತ್ ಹಾಗೂ ಸಿ.ಎಫ್.ಆಂಡ್ರ್ಯೂಸ್ ಮತ್ತು ನಮ್ಮ ದೇಶದ ಅಗ್ರಗಣ್ಯ ವ್ಯಕ್ತಿಗಳಾಗಿದ್ದ ಎಸ್.ಸತ್ಯಮೂರ್ತಿ ಹಾಗೂ ಅಲ್ಲಾಡಿ ಕೃಷ್ಣಸ್ವಾಮಿ ಅಯ್ಯರ್ ಅವರು ಮೆಚ್ಚಿಕೊಂಡಿದ್ದಾರೆ.</p>
								<p>ಕರ್ನಾಟಕ ಸರ್ಕಾರದ ಕನ್ನಡ ಮತ್ತು ಸಂಸ್ಕೃತಿ ಇಲಾಖೆಯು ಪ್ರಕಟಿಸಿರುವ 11 ಸಂಪುಟಗಳ ಡಿ.ವಿ.ಜಿ. ಕೃತಿ ಶ್ರೇಣಿಯಲ್ಲಿ ಅವರ ಅನೇಕ ಲೇಖನಗಳು ಬಿಟ್ಟು ಹೋಗಿವೆ ಎನ್ನುವುದನ್ನು ವಿಷಾದದಿಂದ ಹೇಳಬೇಕಿದೆ. ಮೇಲಿನ ಕ್ಷೇತ್ರಗಳಿಗೆ ಸಂಬಂಧಿಸಿದಂತೆ ಡಿವಿ.ಜಿ. ಅವರು ನಮ್ಮ ದೇಶದ ಹಲವಾರು ಮಹನೀಯರೊಂದಿಗೆ ಪತ್ರವ್ಯವಹಾರ ಮಾಡಿರುತ್ತಾರೆ. ಆ ಸಮಗ್ರ ಪತ್ರಗಳ ಪ್ರಕಟಣೆ ಅಗತ್ಯವಾಗಿ ಆಗಲೇಬೇಕಾದ ಪುಣ್ಯಕಾರ್ಯ. ಈ ಕುರಿತು ಗೋಖಲೆ ಸಾರ್ವಜನಿಕ ವಿಚಾರ ಸಂಸ್ಥೆಯು ತುರ್ತಾಗಿ ಗಮನ ಹರಿಸಬೇಕಾಗಿದೆ.</p>
								<p>1912 ರಲ್ಲಿ ಶ್ರೀಯುತರು ಬೆಂಗಳೂರು ನಗರಸಭೆ ಸದಸ್ಯರಾಗಿಯೂ, 1926ರಿಂದ 1940ರವರೆಗೆ ಮೈಸೂರು ನ್ಯಾಯವಿಧಾಯಕ ಸಭೆ ಸದಸ್ಯರಾಗಿಯೂ, 1927ರಿಂದ 1943ರವರೆಗೆ ಮೈಸೂರು ವಿಶ್ವವಿದ್ಯಾ ನಿಲಯದ ಸೆನೆಟ್ ಸದಸ್ಯರಾಗಿಯೂ ಸೇವೆ ಸಲ್ಲಿಸಿದ್ದರು. ಅವರು 1928ರಲ್ಲಿ ಬಾಗಲಕೋಟೆಯಲ್ಲಿ ನಡೆದ ಪ್ರಥಮ ಕರ್ನಾಟಕ ಪತ್ರಕರ್ತರ ಸಮ್ಮೇಳನಾಧ್ಯಕ್ಷರಾಗಿದ್ದರು. 1932ರಿಂದ1934ರವರೆಗೆ ಮೈಸೂರು ಪತ್ರಕರ್ತರ ಸಂಘದ ಅಧ್ಯಕ್ಷರಾಗಿದ್ದರು. 1939ರಲ್ಲಿ ಮೈಸೂರು ರಾಜ್ಯಾಂಗ ಸುಧಾರಣಾ ಸಮಿತಿ ಸದಸ್ಯರಾಗಿದ್ದ ಶ್ರೀಯುತರು ಮೈಸೂರು ವಿಶ್ವವಿದ್ಯಾನಿಲಯ ಪ್ರಕಟಿಸಿದ ಇಂಗ್ಲಿಷ್-ಕನ್ನಡ ನಿಘಂಟು-ಕೃತಿಯ ಸಂಪಾದಕ ಸಮಿತಿಯಲ್ಲಿದ್ದು, ಅದರ ಕಾರ್ಯದಲ್ಲಿ ಡಿ.ವಿ.ಜಿ. ಅವರ ಸಲಹೆ-ಸಹಕಾರ ಚೆನ್ನಾಗಿ ಎದ್ದು ತೋರುತ್ತದೆ. ‘ಭಾರತಿ’ (1907), ‘ವೀರಕೇಸರಿ’ (ಮದ್ರಾಸು, 1908), ‘ಸೂರ್ಯೋದಯ ಪ್ರಕಾಶಿಕಾ’, ‘ಈವೆನಿಂಗ್ ಮೈಲ್’, ‘ಸುಮತಿ’ (1909), ‘ಮೈಸೂರು ಟೈಮ್ಸ್’ (1911), ‘ಕರ್ನಾಟಕ’ (ಇಂಗ್ಲಿಷ್ ಮತ್ತು ಕನ್ನಡ, 1913ರಿಂದ 1926), ‘ಇಂಡಿಯನ್ ರಿವ್ಯೂ ಆಫ್ ರಿವ್ಯೂಸ್’ (1921–22), ‘ಕರ್ನಾಟಕ ಜನಜೀವನ ಮತ್ತು ಅರ್ಥಸಾಧಕ ಪತ್ರಿಕೆ’ (1923), ‘ಪಬ್ಲಿಕ್ ಅಫೇರ್ಸ್’ (1949ರಿಂದ 1975)– ಈ ಪತ್ರಿಕೆಗಳನ್ನು ನಡೆಸಿದ ಕೀರ್ತಿ ಗುಂಡಪ್ಪನವರದ್ದು.</p>
								<p>ಪತ್ರಿಕೋದ್ಯಮ ಡಿ.ವಿ.ಜಿ. ಆಶಿಸಿದ್ದ ವೃತ್ತಿಯಲ್ಲ. ಉದರಂಭರಣ ಅಶನಾರ್ಥ ನಿರ್ವಹಣೆಯ ಕಾರಣ ಅವರು ಕೈಗೊಂಡ ವೃತ್ತಿ. ಆದರೆ ‘ವೃತ್ತಪತ್ರಿಕೆ’ಯಂತಹ ಪ್ರಬುದ್ಧ ಪುಸ್ತಕವನ್ನು ರಚಿಸುವಷ್ಟರ ಮಟ್ಟಿಗೆ ಅವರ ಪತ್ರಿಕಾ ಮನೋಧರ್ಮ ಬೆಳೆದಿತ್ತು. ಅವರು ಒಂದೆಡೆ ‘ನನ್ನದು ಮಸಿಕುಡಿಕೆಯ ಜೀವನ’ ಎಂದು ಬರೆದುಕೊಂಡಿದ್ದಾರೆ. ಸುಮಾರು ಹದಿನೆಂಟು ವರ್ಷಗಳಷ್ಟು ಕಾಲ ನಡೆದ ಅವರ ‘ಕರ್ನಾಟಕ’ ಪತ್ರಿಕೆಯನ್ನು ನಿಲ್ಲಿಸಿದಾಗ ಅವರು ‘‘ನಿರ್ದಾಕ್ಷಿಣ್ಯವೂ ಕಟುವೂ ಆದ ಟೀಕೆಯನ್ನು ಸಹಿಸಬಲ್ಲವರು ಸಮರ್ಥರಾದ ಅಧಿಕಾರಿಗಳು.</p>
								<p>ಅಸಮರ್ಥರೂ ಸಣ್ಣ ಮನಸ್ಸಿನವರೂ ಅಧಿಕಾರ ಪದವಿಗೇರಿದ ಮೇಲೆ ಪತ್ರಿಕಾವೃತ್ತಿ ಸಂತೋಷವಿಲ್ಲದ್ದಾಗುತ್ತದೆ. ಮೈಸೂರಿನಲ್ಲಿ ಪ್ರಜಾಪಕ್ಷವೆಂಬ ಪಾರ್ಟಿ ಹೊರಟ ಮೇಲೆ ಕರ್ನಾಟಕ ಪತ್ರಿಕೆಯನ್ನು ನಿಲ್ಲಿಸತಕ್ಕದ್ದೆಂದು ನನಗೆ ತೋರಿತು’’ ಎಂದು ವಿಷಾದದೊಂದಿಗೆ ಬರೆದಿದ್ದಾರೆ. ಡಿ.ವಿ.ಜಿ. ಅವರ ಪ್ರಕಾರ ಜಗತ್ತಿನ ಮೊತ್ತಮೊದಲ ಪತ್ರಿಕೆ ಜರ್ಮನೀ ದೇಶದಲ್ಲಿ 1615ರಲ್ಲಿ ವಾರಕ್ಕೊಮ್ಮೆ ಪುಸ್ತಕ ರೂಪದಲ್ಲಿ ಪ್ರಕಟವಾಗುತ್ತಿತ್ತಂತೆ. ಆದರೆ ಜಗತ್ತಿನ ಮೊದಲ ದಿನಪತ್ರಿಕೆ 1660ರಲ್ಲಿ ಹುಟ್ಟಿದ ಇಂಗ್ಲೆಂಡಿನ ‘ಪರ್ಫೆಕ್ಟ್ ಡಯರ್ನಲ್’. ಅದು 24 ದಿನಗಳು ಮಾತ್ರ ಪ್ರಕಟವಾಯಿತು. ಭಾರತದ ಮೊದಲ ವೃತ್ತಪತ್ರಿಕೆ ಕಲ್ಕತ್ತೆಯಲ್ಲಿ 1781ರಲ್ಲಿ ಹಿಕ್ಕೀ ಎಂಬಾತನು ಆರಂಭಿಸಿದ ‘ಹಿಕ್ಕೀಸ್ ಗೆಜೆಟ್’. ಕನ್ನಡದ ಮೊದಲ ಪತ್ರಿಕೆ ಎಂದರೆ 1ನೇ ಜೂಲೈ 1843ರಲ್ಲಿ ಎಚ್.ಮೋಗ್ಲಿಂಗ್ ಸಂಪಾದಿಸಿ ಪ್ರಕಟಿಸಿದ ‘ಮಂಗಳೂರು ಸಮಾಚಾರ’. ಇದು ಪ್ರತಿ ತಿಂಗಳ 1ನೇ ಹಾಗೂ 15ನೇ ದಿನಾಂಕಗಳಂದು ಪ್ರಕಟವಾಗುತ್ತಿದ್ದ ಪಾಕ್ಷಿಕ. 4 ಪುಟಗಳ ಈ ಪತ್ರಿಕೆಯ ಬೆಲೆ 1 ದುಡ್ಡು. ಈ ಪತ್ರಿಕೆಯ 16 ಸಂಚಿಕೆಗಳು ಪ್ರಕಟವಾಗಿ 15ನೇ ಫೆಬ್ರವರಿ 1844ರ ಸಂಚಿಕೆಯೇ ಕೊನೆಯದ್ದಾಯಿತು. ಮೈಸೂರು ಪ್ರಾಂತದ ಮೊದಲ ಪತ್ರಿಕೆ, ಡಿ.ವಿ.ಜಿ. ಹೇಳಿರುವಂತೆ 1874ರ ‘ಕರ್ಣಾಟಕ ಪ್ರಕಾಶಿಕೆ’.</p>
								<p>ಬಾಯಿಮಾತಿನ ಉಪನ್ಯಾಸದ ಕೈಬರಹದ ಆಧಾರದ ಮೇಲೆ ಈ ಕೃತಿಯ ಹಸ್ತಪ್ರತಿ 1928ರಲ್ಲಿ ಸಿದ್ಧವಾಗಿ ನಂತರ ಪರಿಷ್ಕಾರಗೊಂಡು 1928ರ ಡಿಸೆಂಬರ್ ಮಾಸದಲ್ಲಿ ಮೊದಲಿಗೆ ಅಚ್ಚಾಯಿತು.  ಎಸ್. ವೆಂಕಟಾಚಲಪತಿ, ಎಸ್.ಆರ್. ರಾಮಸ್ವಾಮಿ, ಬಿ.ಎಸ್. ಸುಬ್ಬರಾಯ ಮತ್ತು ಡಿ.ಆರ್. ವೆಂಕಟರಮಣನ್– ಇವರುಗಳ ನೆರವಿನಿಂದ ಪರಿಷ್ಕರಣಗೊಂಡು 1968ರಲ್ಲಿ ಪುನರ್ಮುದ್ರಣಗೊಂಡ ಡೆಮಿ ದ್ವಾದಶ ಪತ್ರಾಕಾರದ 238 ಪುಟಗಳ 5 ಚಿತ್ರಗಳನ್ನೊಳಗೊಂಡ ಈ ಕೃತಿಯ ಬೆಲೆ ಸಾದಾ ಪ್ರತಿ 6 ರುಪಾಯಿ ಹಾಗೂ ಕ್ಯಾಲಿಕೋ ಪ್ರತಿ 8 ರುಪಾಯಿ 25 ಪೈಸೆ. ಒಳ ಆರಂಭದ ಪುಟ ಹಾಗೂ ಹೊರರಕ್ಷಾಪುಟದ ಹಿಂಪುಟಗಳಲ್ಲಿ ಮೈಸೂರು ಪ್ರಾಂತದ ಮೊದಲ ಪತ್ರಿಕೆ ‘ಕರ್ಣಾಟಕ ಪ್ರಕಾಶಿಕಾ ಪತ್ರಿಕೆ’ಯ 17 ನವೆಂಬರ್ 1884, ಸೋಮವಾರದ ಸಂಚಿಕೆಯ ಪ್ರತಿಯಚ್ಚನ್ನು ಮುದ್ರಿಸಲಾಗಿದೆ.</p>
								<p>ಆರಂಭದ ಶಿರ್ಷಿಕಾ ಒಳಪುಟದಲ್ಲಿ ಸಿ.ಪಿ. ಸ್ಕಾಟ್‌ನ ‘ವಸ್ತು ಸಂಗತಿ ಪವಿತ್ರ ; ಟೀಕು ಸ್ವತಂತ್ರ’ (Fact is sacred ; Comment is free) ಎಂಬ ಪತ್ರಿಕಾ ಧರ್ಮದ ಪ್ರಸಿದ್ಧ ಧ್ಯೇಯ ವಾಕ್ಯದ ಉಲ್ಲೇಖವಿದೆ. ಈ ಕೃತಿಯಲ್ಲಿ ವೃತ್ತಪತ್ರಿಕೆಯ ಸ್ವರೂಪ, ವೃತ್ತ ಪತ್ರಿಕೆಯ ಕರ್ತವ್ಯ- ಅದಕ್ಕೆ ಸಹಾಯ, ವೃತ್ತ ಪತ್ರಿಕಾ ಸ್ವಾತಂತ್ರ್ಯ, ವೃತ್ತಪತ್ರಿಕೆ ಮತ್ತು ಶಾಸನಸಂಸ್ಥೆ, ಪತ್ರಿಕಾ ಸ್ವಾತಂತ್ರ್ಯದಲ್ಲಿ ಸ್ಥಾನಗೌರವ, ಪತ್ರಿಕೋದ್ಯೋಗಿಯ ಪ್ರತಿಜ್ಞೆ, ಪತ್ರಿಕಾವೃತ್ತಿ: ಆಗ-ಈಗ, ವಿಚಾರವೇ, ಪ್ರಚಾರವೇ?, ಪತ್ರಿಕೆಯ ಚತುರಂಗ, ಕಸಬು-ತಯಾರಿ, ಲಂಚಾವತಾರ, ಪ್ರೆಸ್ ಕಮಿಷನ್, ಪ್ರೆಸ್ ಕೌನ್ಸಿಲ್, ಆದರ್ಶ ಪತ್ರಿಕೆ ಹಾಗೂ ಉಪಸಂಹಾರ– ಹೀಗೆ ಒಟ್ಟು 15 ಅಧ್ಯಾಯಗಳಿವೆ. Laws affecting the Press, Statistics of Newspapers in India, Parliamentary Privilege  ಹಾಗೂ ಪತ್ರಿಕಾವೃತ್ತಿ ಮತ್ತು ಸಾಹಿತ್ಯ– ಎನ್ನುವ 3 ಅನುಬಂಧಗಳಿವೆ. ಕನ್ನಡ ವೃತ್ತಪತ್ರಿಕಾಲೋಕಕ್ಕೆ ಅಪಾರ ಸೇವೆ ಸಲ್ಲಿಸಿರುವ ಭಾಷ್ಯಂ ತಿರುಮಲಾಚಾರ್ಯರು, ಭಾಷ್ಯಂ ಭಾಷ್ಯಾಚಾರ್ಯರು, ಎಂ. ಶ್ರೀನಿವಾಸಯ್ಯಂಗಾರ್ಯರು, ಎಂ. ವೆಂಕಟಕೃಷ್ಣಯ್ಯನವರು ಹಾಗೂ ಡಬ್ಲ್ಯು.ಟಿ. ಸ್ಟೆಡ್– ಈ ಐವರ ಭಾವಚಿತ್ರಗಳೂ ಇವೆ. ಈ ಕೃತಿಯಲ್ಲಿ ಆ ಕಾಲಘಟ್ಟದವರೆಗಿನ ಪತ್ರಿಕಾ ಪ್ರಪಂಚದ ಯಾವೊಂದು ಸಣ್ಣಪುಟ್ಟ ಹಾಗೂ ಪ್ರಮುಖ ವಿಚಾರಗಳನ್ನೂ ಬಿಡದೆ ಹಿಡಿದಿಡಲಾಗಿದೆ. ಡಿ.ವಿ.ಜಿ. ಅವರ ಸುಮಾರು 70 ವರ್ಷಗಳ ಪತ್ರಿಕಾವ್ಯವಸಾಯದ ಅವಧಿಯಲ್ಲಿನ ಜ್ಞಾನಾನುಭವಗಳ ಸಾರ ಈ ಗ್ರಂಥದಲ್ಲಿ ಘನೀಭವಿಸಿದೆ.</p>
								<p>ಲೇಖಕರ ನಿರೂಪಣೆಯ ಅವಲೋಕನಕ್ಕಾಗಿ, ಪತ್ರಿಕಾವೃತ್ತಿಯಲ್ಲಿ ಪ್ರತಿಮಾ ನಿರ್ಮಾಣಕ್ಕೆ (Building of Image) ಸಂಬಂಧಿಸಿದಂತೆ ವಿವಿಧ ಪತ್ರಿಕೆಗಳು ಗುಂಗಾಡಪುರದ ಗಂಗೇಶಯ್ಯನವರ ಪ್ರತಿಮಾ ನಿರ್ಮಾಣ ಹೇಗೆ ಮಾಡಿದವೆಂಬುದರ ಬಗ್ಗೆ ಲಂಚಾವತಾರ ಅಧ್ಯಾಯದ ಕೆಲವು ಸಾಲುಗಳನ್ನು ಗಮನಿಸಬಹುದು:</p>

								<p>1. ಗುಂಗಾಡಪುರದ ಮಹೋತ್ಸವದ ಏರ್ಪಾಟುಗಳು ಅಪೂರ್ವವಾಗಿದ್ದವು. ಗಂಗೇಶಯ್ಯನವರ ಭಾಷಣ ಅಮೋಘವಾಗಿತ್ತು -ಸುಪ್ರಭಾತ. </p>
								<p>2. ಗಂಗೇಶಯ್ಯನವರಂಥ ಜನೋಪಕಾರಿಯನ್ನು ಪಡೆದಿರುವ ಗುಂಗಾಡಪುರದ ಭಾಗ್ಯಕ್ಕೆ ಎಣೆಯುಂಟೆ?-ನಿಶೀಥಿನಿ. </p>
								<p>3. ಗುಂಗಾಡಪುರದ ಸಭೆಯಲ್ಲಿ ಗಂಗೇಶಯ್ಯನವರು ಎಂಥ ಸ್ಫೂರ್ತಿಪ್ರದರಾದ ವಾಗ್ಮಿಗಳು ಎಂಬುದು ಪ್ರಕಟವಾಯಿತು -ಮಧ್ಯಾಹ್ನ.</p>
								<p>4.ಗಂಗೇಶಯ್ಯನವರ ಧ್ವನಿ, ಅವರ ಶಬ್ದವೈಖರಿ, ಅವರ ಮುಖದ ಗಾಂಭೀರ್ಯ -ಇವು ಎಲ್ಲರ ಗಮನವನ್ನು ಸೆಳೆಯುತ್ತಿದ್ದವು -ದಿನಸ್ಮಾರಕ.</p>
								<p>5. ಗಂಗೇಶಯ್ಯನವರು ಸಂಗೀತದಲ್ಲಿಯೂ, ಕುಶಲ ಕಲೆಗಳಲ್ಲಿಯೂ ಪರಿಣತರಾದವರು. ಕರ್ಣಾಟಕ ರಾಗಗಳನ್ನು ಮಾತ್ರವೇ ಅಲ್ಲ, ಹಿಂದೂಸ್ಥಾನಿ ರಾಗಗಳನ್ನು ಸಹ ಬಹು ಸೊಗಸಾಗಿ ಹಾಡತಕ್ಕವರು -ಕಲಾಪ್ರಾಣಿ.</p>
								<p>6. ಗಂಗೇಶಯ್ಯನವರ ಚಿತ್ರಗಳು ಯಾವಾಗಲೂ ಹೃದಯಭೇದಕವಾಗಿರುತ್ತವೆ. -ತರ್ಕತಾಂಡವ.... ಒಂದೆರಡು ವರ್ಷಗಳೊಳಗಾಗಿ ಮಂತ್ರಿಯಾಗಿಯೇ ಆಗಿ ಮೀಸೆ ತಿರುವುತ್ತಾರೆ.... ‘‘ಇಂಥ ಕೃತಕ ಪೋಷಣೆಯಿಂದ ದೇಶಕ್ಕೆ ಆದದ್ದು ಉಪಕಾರವೋ ಅಪಕಾರವೋ ಅದನ್ನು ಎಲ್ಲರೂ ತಾವು ತಾವೇ ನಿಶ್ಚಯಿಸಿಕೊಂಡಾರು’’. ಇದು ಲೇಖಕರು ನೋವಿನಿಂದ ಹೇಳಿರುವ ಮಾತುಗಳು.</p>

								<p>ಕನ್ನಡ ಸಾಹಿತ್ಯದಲ್ಲಿ ಪತ್ರಿಕೋದ್ಯಮ ಹಾಗೂ ವೃತ್ತಪತ್ರಿಕೆಗಳನ್ನು ಕುರಿತ ಮೊತ್ತಮೊದಲ ಕೃತಿಯಾದ ಈ ಗ್ರಂಥ ಮೇಲ್ಮಟ್ಟದ ಶ್ರೇಣಿಯದ್ದಾಗಿದೆ.</p>

							</div>
						</div>
					</div>
					
					<div class="bb-item" id="item41">
						<div class="content">
							<div class="scroller">
								<h2>ಡಯಲಾಗ್ಸ್</h2>
								
								<p>‘ವಿಲೇಜ್ ಡಯಲಾಗ್ಸ್’ ಹೆಸರಿನಲ್ಲಿ 1852ರಲ್ಲಿ ಬೆಂಗಳೂರಿನ ವೆಸ್ಲಿಯನ್ ಮಿಷನ್ ಪ್ರೆಸ್ಸಿ ನಿಂದ ಮೊದಲು ಮುದ್ರಣ ಹಾಗೂ ಪ್ರಕಾಶನಗೊಂಡ ಈ ಪುಸ್ತಕದ ಕರ್ತೃ ಮುನ್ಷಿ ಶ್ರೀನಿ ವಾಸಯ್ಯ ಎನ್ನುವ ದೇಸೀ ವಿದ್ವಾಂಸ.</p>
								<p>226 ಪುಟಗಳ, ಬೆಲೆ ನಮೂದಾಗದ ಈ ಪುಸ್ತಕದ ಕನ್ನಡದ ಸಂವಾದಗಳನ್ನು ಇಂಗ್ಲಿಷಿಗೆ ತರ್ಜುಮೆ ಮಾಡಿದವನು ರಿಚರ್ಡ್ ಜಿ. ಹಾಡ್ಸನ್ ಎನ್ನುವ ವಿದೇಶಿ ವಿದ್ವಾಂಸ. ಇದರ ಎರಡನೆಯ ಆವೃತ್ತಿಯನ್ನು ಪರಿಷ್ಕರಣಗಳೊಂದಿಗೆ ಆಗಸ್ಟ್ 7, 1857 ರಂದು ಡೇನಿಯಲ್ ಸ್ಯಾಂಡರ್‌ಸನ್ ಪ್ರಕಟಿಸಿದನು. ಎರಡನೆಯ ಮುದ್ರಣದ ಇದರ ಹೆಸರು ‘ಡಯಲಾಗ್ಸ್ ಇನ್ ಕ್ಯಾನರೀಸ್’. 1865ರಲ್ಲಿ ಇದು ಮೂರನೇ ಮುದ್ರಣವನ್ನು ಕಂಡಿತು.</p>
								<p>ಈ ಪುಸ್ತಕದ ಮುಖ್ಯ ಉದ್ದೇಶ ಆ ಕಾಲಘಟ್ಟದಲ್ಲಿನ ವಿದೇಶೀ ಅಧಿಕಾರಿಗಳು, ಭಾಷಾವಿಜ್ಞಾನಿ ಗಳು ಹಾಗೂ ವಿದ್ವಾಂಸರಿಗೆ ಕನ್ನಡ ಭಾಷೆಯನ್ನು ಅನೌಪಚಾರಿಕವಾಗಿ ಕಲಿಸಿಕೊಡುವುದೇ ಆಗಿದೆ. ಇದೇ ಉದ್ದೇಶಕ್ಕಾಗಿಯೇ ಆ ಆಸುಪಾಸಿನ ಕಾಲದಲ್ಲಿ ಸಾಕಷ್ಟು ಸಂಖ್ಯೆಯಲ್ಲಿ ಇಂಗ್ಲಿಷ್, ಕನ್ನಡ ಭಾಷೆಗಳಲ್ಲಿ ಕನ್ನಡ ವ್ಯಾಕರಣ ಗ್ರಂಥಗಳು ಹಾಗೂ ಕನ್ನಡ-ಇಂಗ್ಲಿಷ್ ಮತ್ತು ಇಂಗ್ಲಿಷ್-ಕನ್ನಡ ನಿಘಂಟುಗಳು ಕೂಡ ಪ್ರಕಟಗೊಂಡವು.</p>
								<p>1847ರ ಹೊತ್ತಿಗೇನೇ ಮುನ್ಷಿ ಶ್ರೀನಿವಾಸಯ್ಯ ಅವರು ವಿದೇಶೀಯರಿಗೆ ಕನ್ನಡ ಮಾತಿನ ರೀತಿ ಹೇಗಿದೆ ಎಂಬುದನ್ನು ತಿಳಿಸಿ ಕೊಡುವುದಕ್ಕೋಸ್ಕರ ‘ಹಿಂದೂ ದೇಶದ ಜನರು ಮಾತ ನಾಡುವ ಪದ್ಧತಿ’ ಕೃತಿ ರಚನೆ ಮಾಡಿದ್ದರು. 1860ರಲ್ಲಿ ಎಸ್.ಬಿ. ಕೃಷ್ಣಸ್ವಾಮಿ ಅಯ್ಯಂಗಾರ್ ‘ಡಯಲಾಗ್ಸ್ ಆನ್ ರೆವಿನ್ಯೂ ಮ್ಯಾಟರ್ಸ್’ ಎಂಬ ಕನ್ನಡ ಕಲಿಕೆಗೆ ಅನುಕೂಲವಾದ ಪುಸ್ತಕ ಬರೆದಿದ್ದರು. ಇದರಲ್ಲಿ ಜಮಾಬಂಧಿ, ಇಂಜಿನಿಯರಿಂಗ್, ನ್ಯಾಯಾಂಗಗಳಲ್ಲಿ ಬಳಸ ಬಹು ದಾದ ಸೂಕ್ತ ಕನ್ನಡ ಹಾಗೂ ಇಂಗ್ಲಿಷ್ ಶಬ್ದಗಳ ಉತ್ತಮ ಪ್ರಯೋಗಗಳಿವೆ. ಕನ್ನಡದ ಯಾವುದೇ ಗ್ರಂಥಸೂಚಿಗಳಲ್ಲಿಯೂ ಈ ಕೃತಿಗಳ ಉಲ್ಲೇಖವೇ ಇಲ್ಲ.</p>                                                       
								<p>ಮುನ್ಷಿ ಶ್ರೀನಿವಾಸಯ್ಯನವರನ್ನು ಕುರಿತು ಅವರು ವೆಸ್ಲಿಯನ್ನರ ಮಿಷನ್ನಿನಲ್ಲಿ ಬ್ರಿಟಿಷ್ ಹಾಗೂ ವಿದೇಶೀ ಅಧಿಕಾರಿಗಳಿಗೆ ಕನ್ನಡವನ್ನು ಕಲಿಸುವ ಗುರುಗಳಾಗಿದ್ದರು ಎನ್ನವ ವಿಷಯವನ್ನು ಹೊರತು ಪಡಿಸಿದರೆ ಇನ್ನಾವ ಮಾಹಿತಿಗಳೂ ದೊರೆಯುವುದಿಲ್ಲ. ವಿದೇಶಿ ದೊರೆಯೊಬ್ಬನು ಬೆಂಗಳೂರಿನಿಂದ ಸೇಲಂಗೆ ಹೊರಟಾಗ ದಾರಿಯಲ್ಲಿ ನಾನಾ ವರ್ಗಗಳ ಜನರನ್ನು ಭೇಟಿ ಯಾಗುತ್ತಾನೆ. ಅವರೆಂದರೆ ರೈತ, ಕುರುಬ, ವ್ಯಾಪಾರಿ, ರಾವುತ, ತೋಟಗಾರ ಮಾಲಿ, ಅಮಲ್ದಾರ ಹಾಗೂ ಹಲವು ಬ್ರಾಹ್ಮಣರು. ಅವರುಗಳೊಂದಿಗೆ ವಿದೇಶಿ ದೊರೆಯು ನಾನಾ ರೀತಿಯಲ್ಲಿ ಸಂವಾದ ಮಾಡುವ ಮಾದರಿಯ ತಂತ್ರವನ್ನು ಇಲ್ಲಿ ಶ್ರೀನಿವಾಸಯ್ಯ ನವರು ಅನುಸರಿಸಿರುತ್ತಾರೆ. ಈ ಸಂದರ್ಭದಲ್ಲಿನ ಸಮಾಜವನ್ನು ಕುರಿತ ಲೇಖಕರ ಒಳನೋಟ, ಸೂಕ್ಷ್ಮ ದೃಷ್ಟಿ ಹಾಗೂ ವಿನೋದ ಪ್ರವೃತ್ತಿಗಳು ಹೃದಯಂಗಮವಾಗಿ ಈ ಕೃತಿಯಲ್ಲಿ ಕಂಡು ಬರುತ್ತದೆ.</p>
								<p>ಇವರಿಗೆ ಇಂಗ್ಲಿಷು ಬರುತ್ತಿರಲಿಲ್ಲವಾದ್ದರಿಂದ ಇವರ ಕನ್ನಡ ಸಂವಾದಗಳ ಇಂಗ್ಲಿಷು ಭಾಷಾಂತರಗಳನ್ನು ರಿಚರ್ಡ್ ಜಿ. ಹಾಡ್ಸನ್ ಮಾಡಿದನು. ದುರದೃಷ್ಟವಶಾತ್ ಈತನ ಬಗ್ಗೆ ಕೂಡ ಹೆಚ್ಚಿನ ಮಾಹಿತಿ ತಿಳಿದು ಬಂದಿಲ್ಲ. ಆದರೆ ಈ ಪುಸ್ತಕವನ್ನು 1857ರಲ್ಲಿ ಪರಿಷ್ಕರಿಸಿ ಮುದ್ರಿಸಿದ ಡೇನಿಯಲ್ ಸ್ಯಾಂಡರ್‌ಸನ್ ಕುರಿತು ಸಾಕಷ್ಟು ಮಾಹಿತಿಗಳು ಇವೆ. 1810ರಲ್ಲಿ ಜನಿಸಿದ ಸ್ಯಾಂಡರ್‌ಸನ್‌ನು ಬೆಂಗಳೂರು, ಜರ್ಮನಿ, ಲಂಡನ್ ಹಾಗೂ ವೆಸ್ಲಿಯನ್ ಮಿಷ ನರಿಗಳ ಪರವಾಗಿ ಮದ್ರಾಸ್ ಆಕ್ಸಿಲಿಯರಿ ಸೊಸೈಟಿಯಿಂದ ನಿಯಮಿತವಾದ ಬೈಬಲ್ ಪರಿಷ್ಕರಣ ಸಮಿತಿಯ ಸದಸ್ಯನಾಗಿದ್ದನು. ಅಸಾಧಾರಣ ಪ್ರತಿಭಾವಂತನಾದ ಸ್ಯಾಂಡರ್‌ ಸನ್ ‘ಕಥಾಸಂಗ್ರಹ’ (1863), ‘ಏಸುವಿನ ಬಳಿಗೆ ಬಾ’ (1868), ‘ಸತ್ಯವೇದ’ (1860), ‘ಜೈಮಿನಿ ಭಾರತದ ಹನ್ನೊಂದು ಅಧ್ಯಾಯಗಳ ಇಂಗ್ಲಿಷ್ ಅನುವಾದ’ (1852) ಹಾಗೂ ‘ಎ ಡಿಕ್ಷ್‌ನರಿ, ಕ್ಯಾನರೀಸ್ ಅಂಡ್ ಇಂಗ್ಲಿಷ್’ (1858) (ಹಳತುಹೊನ್ನು, ಅ.30, 2011)– ಮುಂತಾದ ಕೃತಿಗಳನ್ನು ರಚಿಸಿರುವುದಲ್ಲದೆ ಆ ಕಾಲಘಟ್ಟದ ಕರ್ನಾಟಕ ವಾಗ್ವಿಧಾಯಿನಿ ಹಾಗೂ ವೃತ್ತಾಂತ ಬೋಧಿನಿ ಎನ್ನುವ ಪತ್ರಿಕೆಗಳಲ್ಲಿ ವಿದ್ವತ್ಪೂರ್ಣ ಲೇಖನಗಳನ್ನು ಬರೆಯು ತ್ತಿದ್ದನು. ಕನ್ನಡದ ಮುದ್ರಣಕ್ಕೆ ಸಂಬಂಧಿಸಿದಂತೆ ಮೊಳೆಗಳ ತಯಾರಿಕೆ, ಸುಧಾರಣೆ ವಿಷಯಗಳಲ್ಲಿ ತನ್ನನ್ನು ತೊಡಗಿಸಿಕೊಂಡಿದ್ದ ಸ್ಯಾಂಡರ್‌ಸನ್, ಕನ್ನಡದ ಅಕ್ಷರದ ಮೊಳೆಗ ಳನ್ನು 10 ಪಾಯಿಂಟುಗಳಿಗೆ ರೂಪಿಸಿದ್ದು ವಿಶೇಷ. ಇವನು ಲಂಡನ್ನಿನಿಂದ ಸುಧಾರಿತ ಕನ್ನಡಾಕ್ಷರ ಮೊಳೆಗಳನ್ನು ತರಿಸಲು ವಿಫಲನಾದರೂ 1870ರ ಹೊತ್ತಿಗೆ ವೆಂಕಟ ರಂಗೋ ಕಟ್ಟಿಯವರು ಒಬ್ಬ ಕಂಚುಗಾರನ ನೆರವಿನಿಂದ ಬೆಳಗಾವಿಯಲ್ಲಿ ಸುಧಾರಿತ ಕನ್ನಡ ಅಕ್ಷರಗಳ ಮೊಳೆಗಳ ಮಾತೃಕೆಗಳನ್ನು ಪರಿಕಲ್ಪಿಸಿ ರೂಪಿಸುವಲ್ಲಿ ಯಶಸ್ವಿಯಾದರು.     </p>
								<p>ಈ ಕೃತಿಯ PREFACE ಭಾಗದಲ್ಲಿ ಸ್ಯಾಂಡರ್‌ಸನ್– “The following Dialogues were written by an able munshi, unacquainted with English, but of long experience in teaching Europeans Canarese. They are a specimen of the daily spoken language  of the several classes of persons introduced. The variety of subject, purity of idiom, the vast number of words and the colloquial differences of pronunciation and expression, combine to make it the best work extant for acquiring a useful knowledge of the language. Commencing with simplest sentences, it becomes gradually more difficult, and requires close application. But any one who thouroughly masters the whole, will be well repaid.. . . . . A vein of good humour, characteristic of the author, runs through the whole book ; and much light is thrown upon the habits, opinions, the modes of thought, feeling, and expression of the people. As might be expected, the gentleman cuts a poor figure among the Brahmins! The translation . . . is neither slavishly literal nor vaguely free ; but such as to afford every needful aid to the student” ಎಂದು ಮುನ್ಷಿ ಶ್ರೀನಿವಾಸಯ್ಯ ಮತ್ತು ರಿಚರ್ಡ್ ಜಿ. ಹಾಡ್ಸನ್ ಇಬ್ಬರ ಬಗ್ಗೆಯೂ ಮೆಚ್ಚುಗೆ ವ್ಯಕ್ತಪಡಿಸಿದ್ದಾನೆ.</p>
								<p>ಈ ಪುಸ್ತಕದಲ್ಲಿ ಧೊರೆಗೂ ಆಳಿಗೂ ನಡೆದದ್ದು, ಕುದುರೆಯವನ ಸಂಗಡ, ತೋಟದವನ ಸಂಗಡ, ಭಂಡಿಯವನ ಸಂಗಡ, ರೈತನ ಸಂಗಡ, ಕುರುಬನ ಸಂಗಡ, ವರ್ತಕನ ಸಂಗಡ, ಅಮಲ್ದಾರರ ಸಂಗಡ, ಬ್ರಾಹ್ಮಣರ ಸಂಗಡ, ಮುದುಕನ ಸಂಗಡ– ಹೀಗೆ ಹತ್ತು ತೆರನಾದ ಸಂಭಾಷಣೆಗಳು ಇವೆ. ಎಲ್ಲ ಸಂಭಾಷಣೆಗಳಿಗೆ ಕ್ಲಿಷ್ಟವಾದ ಪದ, ಪರಿಕಲ್ಪನೆ, ವ್ಯುತ್ಪತ್ತಿಗಳಿಗೆ ಸಂಬಂಧಿಸಿದಂತೆ ಆಯಾ ಪುಟಗಳಲ್ಲಿಯೇ ಅಡಿಟಿಪ್ಪಣಿಗಳನ್ನು ನೀಡಿರುವುದು ಕಲಿಯುವವರಿಗೆ ಉಪಯುಕ್ತವಾಗಿವೆ. ಇದಕ್ಕೆ ನಿದರ್ಶನವಾಗಿ ಕೆಲವು ಭಾಗಗಳನ್ನು ಗಮನಿಸಬಹುದು:</p>
								<p>ಕುರುಬನ ಸಂಗಡ ಸಂಭಾಷಣೆಯ ಒಂದು ತುಣುಕು ಹೀಗಿದೆ:</p>
								<p>ಧೊರೆ-ಅಯ್ಯಾ, ಗೌಡಾ, ನೀನ್ಯಾರು? Gowda- Well Sir, Gowda, Who are you? ಕುರುಬ- ನಾನು ಕುರುಬ, ದ್ಯಾವರು. Shepherd-I am a shepherd, (my) Lord. ಧೊ-ನೀನು ಕುರುಬ ದ್ಯಾವರೋ? ನಿನ್ನ ಹೆಸರೇನು? G- Lord Shepherd are you? What is your name? ಕು- ನನ್ನ ಹೆಸರು ಬಿಟ್ಟರೆ ಶಿಕ್ಕನು, ಸೋಮಿ. S- My name (is) Bit-tare Shik-kanu, Sir. (The words mean, if you let him go, you won’t catch him again). ಧೊ- ಶಾಬಾಸು, ನಿನ್ನ ಹೆಸರು ಬಿಟ್ಟರೆ, ಶಿಕ್ಕಿಯೋ? ಆಗಲಿ. ನಿನ್ನ ದೇವರ ಹೆಸರೇನು? G- Bravo! If one let go your name, he won’t catch you again, eh? Well! What is your god’s name? ಕು- ನಮ್ಮ ದೇವರು ಬೀರಪ್ಪನು, ಬುದ್ದಿ. S- Sir, Bir-ap-pa is our god...</p>
								<p>ಧೊ- ಅದೇಕಯ್ಯಾ? ಮನೆಗಳಲ್ಲಿ ದ್ಯಾವರು ಇರಬಾರದೇ? ಬಣಜಿಗರ ಎದೆಯ ಮೇಲೆ ದ್ಯಾವರು ಇರಬಹುದಂತೆ. ನಿಮ್ಮ ಮನೆಗಳಲ್ಲಿ ಇರುವುದಕ್ಕೆ ಏನು ಅಡ್ಡಿ?....</p>
								<p>ವಿದೇಶಿ ವಿದ್ವಾಂಸರು ಅನೌಪಚಾರಿಕವಾಗಿ ಕನ್ನಡ ಕಲಿಯಲು ಮುಖ್ಯವಾದ ಆಕರ ಗ್ರಂಥವಾಗಿ ಮುನ್ಷಿ ಶ್ರೀನಿವಾಸಯ್ಯ ಮತ್ತು ರಿಚರ್ಡ್ ಜಿ. ಹಾಡ್‌ಸನ್ ಅವರ ಕನ್ನಡ ಸಂಭಾಷಣಾ ಸರಣಿ ಕೃತಿಯು ಕನ್ನಡ ಕಲಿಕಾ ಪುಸ್ತಕಗಳಲ್ಲಿ ಮಹತ್ವದ ಸ್ಥಾನವನ್ನು ಪಡೆದಿದೆ.</p>

							</div>
						</div>
					</div>
					
				<nav>
					<span id="bb-nav-prev">&larr;</span>
					<span id="bb-nav-next">&rarr;</span>
				</nav>

				<span id="tblcontents" class="menu-button">Table of Contents</span>

			</div>
				
		</div><!-- /container -->
		<script src="http://ajax.googleapis.com/ajax/libs/jquery/1.8.3/jquery.min.js"></script>
		<script src="js/jquery.mousewheel.js"></script>
		<script src="js/jquery.jscrollpane.min.js"></script>
		<script src="js/jquerypp.custom.js"></script>
		<script src="js/jquery.bookblock.js"></script>
		<script src="js/page.js"></script>
		<script>
			$(function() {

				Page.init();

			});
		</script>
	</body>
</html>
